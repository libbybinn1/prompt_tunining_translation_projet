פרולוג:

הוא עמד שם. לפניו הארון, מעוטר במעט פרחים, וסביבו מספר מועט של אנשים. יתר הקהל עוד לא הספיק לבוא. ידו הימנית שלובה הייתה מאחורי גבו, תופסת בחזקה את מרפק היד השנייה, המשוחררת. עיניו אדומות, קרועות לרווחה, והוא שותק שתיקה המומה, מזועזעת. הוא לא מאמין שזה קרה לו. כלומר, לניר. ניר היה מסוג האנשים שאמורים לצאת לפנסיה עם כושר גופני מעולה ומשפחה שיש בה כדי להתפאר. מוות בגיל עשרים ואחת לא היה בסגנון שלו, ממש לא.
הוא נשך את שפתיו. ניר והוא היו חברים קרובים מכדי להיפרד בשלב כה מוקדם של החיים.
  מישהו נעמד מאחוריו. שי הסתובב בחדות. זה היה ארז, שפתיו רוטטות.
 "שי..." הוא לחש ומשך באפו, והם התחבקו ממושכות. מאז ועד סיום טקס הקבורה הם שתקו.
בסוף נשארו שם רק ההורים ומעט בני משפחה. שי רכן והרים אבן חצץ קטנה. הוא הרים את עיניו אל ארז, כאב זועק ניבט מהן.
 "עשרים ואחד." ציין בטון שניסה להיות יבש.
 "צעיר" הסכים אתו ארז בקול צרוד. שי הנהן בראשו לאט ואחר התכופף והניח את האבן על תלולית העפר הטריה.
"העיקר שהוא הצליח לברוח." קולו של ארז רטט. שי הרים אליו מבט חודר. כפי ששיער, הוא לא רטט מבכי, אלא מזעם כבוש.
"אתה מתכוון לנהג?" ניסה לברר בזהירות.
 " רק אל מי?" ארז היה כצעד לפני התמוטטות עצבים. זה היה יותר מדי בשבילו. קודם הבשורה על מותו בטרם עת של חברו הטוב, וההתמודדות עם הידיעה שהגורם היה תאונת דרכים מחרידה. כעת העדכון שלא הצליחו לתפוס את הנהג החל לערער את יציבות עצביו.
"המשטרה אמרה שהיא עורכת חיפושים, בטח ימצאו אותו עוד מעט והוא יוכל לבוא על עונשו." ניסה שי להרגיעו.
"אתה חושב כך? אני לא בטוח. התאונה התקיימה ברחוב שורץ מצלמות אבטחה. הם לא יכלו לקלוט את מספר לוחית הזיהוי של האופנוע? נו, באמת" ארז לא נרגע בקלות רבה כל כך. "וגם אם לא, אז תקימו מחסומים! תוציאו ניידות! תאונת פגע וברח זה לא דבר של מה בכך! ניידת אחת הם הוציאו! שני שוטרים, וואו! מה הם חשבו, שהפוגע יחכה להם  בסבלנות בעיקול הרחוב? שלא ימכרו לי את הלוקשים האלו!" זעמו גבר מרגע לרגע "כל זה נאמר, שי, רק כדי להרגיע את בני המשפחה. שיחשבו שיש מי שמטפל בזה. אני אומר לך, שיש כאן משהו מאחורה. איזו שחיתות משטרתית. הם לא השקיעו חצי מאמץ בחיפוש הנהג. לא אכפת להם שהוא יסתובב חופשי!"
"ולמה לך זה אכפת?"
 ארז התבלבל. "מה?"
 "למה כל כך  אכפת לך שהוא יסתובב חפשי? ניר..." הוא בלע את רוקו. פעם ראשונה שהוא מזכיר את שמו של חברם כשהוא כבר איננו בין החיים. "כבר בכל מקרה לא פה." עיניו נדדו בכאב אל החלקה הטריה. "למה משנה לך אם הנהג שפגע בו מסתובב חפשי או לא?"
 "כי... מה זאת אומרת? אדם שהרג אזרח תמים לא יכול להסתובב כך ברחובות! ומי ערב לנו שלא יפגע בעוד הולכי רגל?"
"תראה, ארז," אמר שי בכובד ראש. "הדאגה לשלום האזרחים מוטלת בראשונה על המשטרה. אני משער שאם הם הניחו לנושא, זה אומר שאנחנו יכולים להיות רגועים."
 ארז נאנח. "כמה שאתה תמים, שי..." הוא עמד להוסיף עוד  משהו אבל חזר בו. הוא הביט בקבר. חברם הטוב איננו כאן עוד, לא זה המקום והזמן לדון ברמת השחיתות שבין שורות השוטרים בארץ.
שי הניד את ראשו בספק והסתובב. "שנצא?" שאל בשקט.
 "רגע" ביקש ארז הוא הניח במהירות אבן על תלולית העפר ונתן בחברו מבט של פרידה. אחר הצטרף לשי והם יצאו מבית הקברות.


פרק א'


שי וארז ישבו סמוך לשולחן ושוחחו בערנות.
יניב חלף על פניהם וקרא: "מה נסגר, לא שמעתם את ה'תודה רבה ויום טוב' של זהבי?"
"שמענו, שמענו" ארז הרגיע.
"אז מה? משהו בסגנון של שיתוק ברגליים?" יניב עטה על פניו הבעה מבוהלת "להזמין אמבולנס?" הוא שלף את הטלפון הסלולרי בבהלה משכנעת.
שי כיווץ את גבותיו בחומרה "מה זה, יניב, אתה לא מכבה את הסלולרי בזמן השיעורים?"
"הופה!" ניתר יניב "מבקר חדש? מטעם מי? כמה אתה מקבל לשעה?"
"שלושים וחמש. קצת יותר משכר מינימום. עלוב."
ארז הביט בו מבולבל. רגע, הוא מתכוון ברצינות או לא? זיק משועשע שהבהב בזוויות עיניו של שי גילה לו את האמת.
כמה שניות של שקט, ואז פרצו שלושתם בצחוק מתגלגל.
יניב , לשם שינוי, התעשת הראשון. "אז תגידו, איך הולך עם הפרויקט שלכם על ז'בוטינסקי ושות'?"
החיוכים נמחו מפניהם באחת. הם הביטו זה בזה במבט קודר.
"מה? משהו לא בסדר?" נבהל יניב.
שי השיב לו בחיוך שהזכיר אדם שבלע בטעות מנה משולשת של סירופ אקמולי וארז נענע בראשו לשלילה. אחר כך נמלך בדעתו ונענע לחיוב. ואז שוב לשלילה.
"תגידו, מה הסיפור אתכם?"
"שום דבר. תגיד," ארז כחכח מעט בגרונו בניסיון לשחרר את קולו המכווץ, "מתי בדיוק צריך להגיש את הפרויקט?"
"עוד חודשיים כזה. נראה לי סוג הראשון לשתים- עשרה. אתם מתקדמים עם זה?"
"כן. די. זאת אומרת, לא ממש..." שי התחיל להסתבך.
יניב משך בכתפיו. "טוב, שיהיה לכם בהצלחה." הוא כיתף את תיק הגב שלו. "אני זז."
"ביי"
"ביי"

ארז הפנה את מבטו לעבר שי. "מה עושים?"
"אין לי מושג. זה ניר עשה הכל. אני לא יודע בכלל איפה הוא אחז."
"אנחנו חייבים להתקדם עם זה. אנחנו צריכים את הציון."
"אני יודע, אבל," שי עצר לרגע, בולע את כאבו. "אני לא מסוגל, ארז. לא מסוגל."
"אני... גם אני לא" ארז נראה היה אבוד. "אנחנו צריכים להמשיך. בוא נתחיל פרויקט חדש לגמרי."
"אתה שפוי? "שי הציץ בו מהצד. "אין סיכוי! זו עבודה של חדשים! ואנחנו עוד לומדים..."
"אז אולי נשלם למישהו שיעשה לנו את זה?"
שי נד בראשו. "אני מפחד שיגלו את זה. אתה יודע מה הקנס..."
 "כן, ועוד שוללים את הציון. אז מה נעשה, שי?"
"צריך להמשיך את הפרויקט של ניר."
ארז נסוג לאחוריו כמי שנכווה ברותחין. "לא אני!"
"אני ואתה. ביחד. אין לנו ברירה, ארז. ניאלץ להתנתק מהרגש ולעבוד אובייקטיבית."
"טוב. אוף, אין לי כוח. זה לא בשבילי."
"מה הבעיה שלך? לפני שניר הלך היית מלא מרץ לפרויקט הזה!"
"זהו בדיוק. לפני שניר הלך. עכשיו זה כבר אחרי."


"תגיד לי," יניב נתקל ביציאתו מהכיתה בתמיר, חברו. "מה הסיפור של שני אלה?"
"לא'ידע." תמיר קישת את שפתיו. "מאז שניר מת הם נהיו כאלה..."
"נשים" השלים אותו יניב.
"לא. אוף, אתה... כאלה מין מוזרים. כל פעם שהם נזכרים בו הם מתלהבים כאילו הוא הרגע מת והגופה שלו שוכבת כאן, לרגליהם."
"כן," הסכים יניב, "כשהזכרתי להם את הפרויקט הם באמת היו נראים כאילו ראו עכשיו איזו גופה..."
"עזוב, אל תיקח את זה קשה. זה יעבור להם עוד איזה... חמש או שש שנים בטח."
"אני מקווה מאד." ציין יניב בעוגמה.


"הי, אמא, מה קורה?"
"שי! מה נשמע? איך באוניברסיטה?"
"פ'סדר. את יודעת, מבחנים... מה נשמע בבית?"
"הכל בסדר. אבא עסוק עכשיו באיזו עסקה גדולה. טויוטה ישראל פנו אליו שישווק את הגרסה החדשה שלהם."
"באמת? אוללה! זו בטח חתיכת התקדמות!"
"בהחלט. הוא מאד מרוצה מזה."
"יפה. ומה שלום השאר?"
"נוי עברה אתמול בבית הספר מבחן באנגלית. קבלה תשעים ותשע. הציון הכי גבוה במחזור."
"וואו, כל הכבוד לה!"
"אהה. וגילת מתכוננת לבחינות הבגרות שלה. היא מאד לחוצה מהן."
"לא נורא. היא תצליח. אין לי ספק בזה. ו... מה עם רונן?"
אימו נאנחה. "אתה יודע. אין כל חדש. מסתובב ברחובות, לפעמים מגיע הביתה."
"הוא שותה? מעשן?" שי היה מודאג. הוא אהב את אחיו הצעיר ממנו בחמש שנים. נכון שגילת הפרידה ביניהם, אבל עדיין, הם היו שני הבנים היחידים במשפחה, עובדה שקרבה אותם מאד.
"אני לא יודעת. כשהוא מגיע הביתה הוא מפוכח, בכל מקרה. דווקא בדיוק עכשיו הוא בבית."
"הוא בבית? תביאי לי אותו."
שי המתין מספר שניות.
"הלו?"
"מה העניינים אחי?"
"שורדים. מה אתך, שי?"
"מושלם. עושה חיים."
"לא באמת!" רונן התקשה להאמין. שי נהג להתלונן הרבה על מבחנים.
"ברור שלא. סתם צוחק איתך. אז מה אתה עושה בשביל לשרוד?"
"'תה יודע. מסתובב עם חברים, מנסה להרוויח קצת."
"מה הרעיון, רונן? יש לך אבא ואמא שמפרנסים אותך אחלה, שנה הבאה כבר תהיה כבול לצבא, אתה לא רוצה ללמוד קצת?"
"יאוו, חפרתם לי עם ה'ללמוד' שלכם! מה אתה חושב עשיתי מגיל שש? תנו לבן- אדם לכייף קצת!"
"זה נקרא לכייף?"
"תעשה טובה, אל תתחיל עכשיו עם השיחות מוסר האלה גם כן. היה לי מהן מספיק בשלושת החדשים האחרונים. איך שגילת קרעה לי ת'אוזן... ות'מוח גם כן. נס שאתה לא בבית."
"הי, הי, הי, אני מתחיל להיעלב..."
"וואלה, רכרוכי נהיית לי! תיכף תגיד לי שפחדת להתגייס..."
"לא אמרתי שלא."
"לא! מה, אתה כן?"
"לא בטוח שהבנתי מה שאמרת עכשיו. פחדתי להתגייס לצבא, זה מה כן."
"אתה עובד עלי."
"לא,  מה פתאום? מה, אתה לא מפחד?"
"היית רוצה. אני מחכה לזה בכיליון עיניים!"
"רציני? למה, מה מגרה אותך שם?"
"האקשן. הלחימה. אך, חלום!"
"אז תגיד את זה לאבא, אולי הוא יפסיק לדאוג לך כל כך, וינסה להקדים את הגיוס שלך..."
"הי, איזה רעיון פצצה! שי, 'תה גאון!"
"הי, רגע, מה? רונן, חכה שניה! לא באמת התכוונתי לזה! רונן! הלו?"
צליל ניתוק. שי הביט במסך הטלפון, אחר משך בכתפיו. נו, מילא. בכל מקרה גרוע יותר מזה לא יכול להיות.

פרק ב'

ארז גלל למטה את המסמך המוצג על מסך המחשב. "זה הכל רק הרקע! איפה המשהו הרציני שהוא עלה עליו, שגרם לו לשגע לנו ת'שכל בשבועות האחרונים?"
"מוזר." שי סגר את התיקייה שעסק בה עד כה ופתח תיקיה אחרת. הוא הביט רגע קצר בתכולתה. "וזה קטע הפתיחה ההוא, שעבדנו עליו יחד. מה קורה פה? איפה כל הבשר של הפרויקט? אין סיכוי שכאן הוא אחז. לא על זה הוא עבד חודשיים."
"אולי חלק מהחומר הוא שמר במקום אחר?"
"לא חושב." קולו של שי היה נשמע עמום. הוא התכופף מתחת לשולחן, אל קופסת המחשב, וחיבר אליו דיסק און קי שמצאו בתאו של ניר. "איזו מטרה יכולה להיות לזה?"
"אולי הוא חשש שיגנבו לו חומר?"  הרהר ארז בקול, מביט בידיו של שי המרחפות על גבי המקלדת, מנסות לפענח מה מאוכסן בדיסק.
"שטויות. לא, זה לא זה." שי הניד את ראשו באכזבה. "מי כבר יכול לגנוב לו חומר? מה זה, אוניברסיטה לפושעים?"
"אני יודע?" ארז משך בכתפיו. כל שהוא רוצה זה רק לגמור עם הפרויקט המייגע הזה.
"טוב, תשמע, כאן אין כלום." שי העתיק למחשב את התיקיות הרלוונטיות לפרויקט, ושלף החוצה את הדיסק. "נראה לי שנשאל את אמא שלו, אולי הוא השאיר את החומר החשוב בבית." הוא זרק את הדיסק און קי חזרה לתא, מנסה לסגור את דלתו, ולחפות על הבלגן שגרמו קודם בחיפושיהם אחר קצה חוט.
ארז נזעק מעמידתו חסרת המעש למען הסדר ששרר קודם בתאו של ניר. "הי, הלו, נסחפת! באמת, קצת כבוד המת!" הוא החל להוציא בחזרה את הערימות המבולגנות ששי הכניס קודם. "לא מתאים לך, שי!"
"שום כבוד, אפשר לחשוב שניר היה כזה מסודר... לא הפריע לו שום בלגן." ניסה שי לטעון. לא היה לו תירוץ לעובדה שהוא באמת לא רגיל לעבוד בבלגן. משהו עובר עליו.
"בכל מקרה, אתה רואה שהתא היה מסודר להפליא." הוא עוד לא התייאש מניסיונותיו להשליט סדר כלשהו בתא הקטן.
"כן, מסודר. קצת יותר מדי מסודר..." שי שפשף את מצחו הקמוט.
"שי!!" הקריאה הייתה כה פתאומית וקולנית, שהיא הצליחה לשחרר משי זינוק שלא היה מבייש את טובי הלוליינים.
"מה... מה קרה?" הוא ברר בבהלה כשגילה שהצועק האלמוני לא היה אלא ארז, ידידו.
"אל תתחיל לגרד פה עכשיו תעלומות, אוקי? כבר עברנו את גיל עשר עם החבורות הסודיות."
"בסדר. בסדר. מה קפצת?"
"מצטער." ארז מחה את מצחו. "אני לא חובב מושבע של סודות אפלים. במיוחד כשהם לא באמת קיימים."

שי נקש שוב על דלת ביתו של סבו. מה יהיה? הוא לא בא עד כאן כדי לחזור חזרה בלי לומר לו אפילו שלום. אין תגובה.
הוא שמע משהו מאחת הקומות העליונות של הבניין. מישהו משוחח בטלפון.
"איפה אתה? כבר הגעת? כן, כן, אני יורד."
שניות מספר אחר כך בחור תמיר חלף על פני שי. חרדי. הוא הנהן לשי חטופות, ושי השיב לו בשלום. הוא הביט אחריו בתמיהה. מה עושה בחור חרדי בבניין הכל- כך תל- אביבי הזה?
טוב, לא משנה. שי לא גזעני, שיהיה כל אחד איפה שבא לו, מה אכפת לו?
הוא ניסה לנקוש על הדלת בחמישית. עדיין שקט. אולי סבא לא בבית, למרות שהוא אמר  לו שכן יהיה.
הבחור כעת עלה חזרה. הוא נעצר כשראה ששי עדיין עומד מחוץ לדלת.
"אתה צריך אולי עזרה?"
"אהממ... יכול להיות." שי היה נבוך, הוא לא אוהב לבקש עזרה.
"מה קרה? אתה רוצה אולי לעלות לבית של סבא שלי?"
"אה, סבא שלך גר כאן?" הוא לא מכיר אף זוג חרדי בבניין הזה.
"כן. בן דוד, מכיר?" הבחור היה ממש ידידותי.
"בן דוד? אבל.. הם לא חרדים!" שי הרגיש בנוח, משום מה, לשאול אותו שאלות חפרניות מסוג זה. מזגו הפתוח של הבחור משפיע עליו כנראה.
"נכון."  הבחור חייך, חושף שני טורי שיניים מושלמות. עיניו הכהות נצצו בעליזות. "ההורים שלי חזרו בתשובה."
"אה, סליחה..." שי בחן את הבחור. גבוה, ממוצע רזה, זוג עיניים בצבע חום עמוק, שתי פאות ארוכות מסולסלות נחות לצידי לחייו, חליפה שחורה, ארוכה, וכובע לבד שחור שמונח על קדקודו בזווית מדויקת. נראה כל כך חרדי, אי אפשר לנחש שסבא שלו רחוק מאד מזה.
"זה בסדר גמור. לא אמרנו קודם שאתה בבעיה כלשהי?"
"כן. אני נכד של אשל. הייתי אמור לבוא לסבא שלי, אבל הוא לא עונה והבטרייה בנייד שלי נגמרה."
"אז קודם כל קח, תתקשר אליו." הוא הגיש לו טלפון סלולרי מהסוג שהיה נפוץ בערך בדור טלפון החוגה, עם מסך קטן ומקשים. הוא זיהה למעלה את הכיתוב 'נוקיה'. הם עדיין מייצרים את הדברים האלה???
"אני... אין לי מושג איך מחייגים בדבר הזה."
הבחור צחק. "נסחפתם לגמרי... תגיד לי מה המספר, אני אחייג לך."
שי הקריא לו את הספרות. מזל שהוא זוכר  בעל פה כל מספר שהוא מכניס לזיכרון של הנייד שלו. אחרת- הוא היה בבעיה.
סבא שלו ענה. לא, הם לא בבית. הוא מאד מצטער, אבל סבתא לא הרגישה טוב, והם נסעו לרופא שלה, מרחק חצי שעת נסיעה. הם דווקא ניסו להשיג את שי, אבל הטלפון שלו לא היה זמין... לא נורא, פעם אחרת, מתוקי, בסדר?
שי נאנח. בטח בסדר, רק מה... עכשיו הוא צריך לחזור לאוניברסיטה, בלי שנח אפילו דקה מהדרך הלוך.
הוא החזיר לבחור את הטלפון.
"מה הוא אמר?" שאל הבחור.
"הם לא בבית." שי כרכם את פניו. "אני אחזור."
"רגע, אולי תעלה לבית של סבא שלי, תשתה משהו? ככה תחזור? בוא תנוח קצת."
"מה פתאום, לא נעים לי." שי התנגד.
"למה לא נעים? סבא שלי לא בבית עכשיו, זה רק אני. וגם ככה משעמם לי מאד. נו, בוא כבר, כבד לי."
רק אז שם שי לב כי הבחור אוחז בידו שקית גדולה. כנראה זה מה שהעבירו לו כשירד. "אופס, מצטער. לא שמתי לב."
"עזוב שטויות. אתה בא?"
מאז הם שתקו, עד שישבו שניהם על הספה ובידיהם כוסות קפה רותחות. אלא אם כן מחשיבים דיבורים טכניים כגון "כמה סוכר?".
"אז באיזו תדירות אתה בא לסבא שלך? כי עוד לא יצא לי לראות אותך." פתח הבחור.
שי התחיל לצחוק.
"מה יש?" חייך הבחור. הצחוק של שי היה מדבק.
"סתם. זה היה כל כך שקוף שאתה מנסה לפתח שיחה... באמת, איזה נושא!"
עכשיו גם הבחור צחק. "אתה יודע מה? אני בכלל לא יודע איך קוראים לך!"
שי הושיט את ידו הימנית. "שי עוזרי. ואתה?"
הבחור לחץ את ידו. "יהודה בן דוד. נעים להכיר."
"אז זה האבא של אביך, נכון?"
"גאון. ולך זה הסבא מצד האמא, אה?"
"גאון."
שניהם צחקו.
"אני אגיד לך את האמת, זו פעם ראשונה שלי שאני משוחח עם חרדי."
"נו, ואיך זה? כל כך גרוע?" יהודה חייך.
"זוועה. עוד רגע אחד וקורה לי משהו."
יהודה שתק שניה, ואז שאל: " נו, מה קרה?"
"למה אתה מתכוון?"
"אמרת שעוד רגע וקורה לך משהו, אז שאלתי מה קרה."
"אמרתי?" שי קימט את מצחו.
"ראיתי את שפתיך נעות, ואלו המילים ששמעתי. אני חושב שזה נקרא שאמרת, לא?"
"אני מניח שכן." שי התחייך אף הוא. "אתה רואה, אתה יותר מודע ממני למילותיי..."
"נו- נו, חיסרון זה בטוח לא..."

שי עלה לאוטובוס. חיוך מרחף על שפתיו. הוא נהנה מאד מהשיחה עם היהודה הזה. הוא עושה רושם של בחור רציני ומעמיק.
בתחילה הם דיברו קלילות, התבדחו עוד קצת. אבל אחרי כן השיחה החלה לקבל צורה רצינית, והם דנו בעניינים מהותיים ומרתקים אודות ההבדל בין החילונים והחרדים. האמת שיהודה הצליח בהחלט לשכנע אותו בדברים שהוא אמר. לא שהוא הולך עכשיו להפוך לחרדי, אבל אולי הם לא כל כך גרועים כמו שהוא חשב. בכל אופן, יהודה הוא משהו. שי נתן לו את מספר הטלפון שלו, והם הבטיחו אחד לשני לעמוד בקשר.


פרק ג'

נועם התנשף. הוא לא נגע בחפציו של אחיו המנוח מאז הפטירה, אבל ארז כל כך ביקש...
למרות כל המאמצים, הוא לא מצא הרבה חומר. כמה קלסרים ומחברות, שאת כולם ערם בצד על מנת להעביר לארז שאמור לבוא כל רגע. הו, הנה הוא דופק בדלת.
הוא הכניס את ארז לחדר והחווה בידו על הערימה הבינונית.
ארז הודה לו מקרב לב, והחל להעמיס את הקלסרים על הארגז שהביא אתו.
כשהניף קלסר אחד דק בצבע כחול, נשרה ממנו פתקית קטנה. נועם רכן והרים אותה. זה היה נראה כאילו עמד הדף הזה לפני ניר בשעת שיחת טלפון חשובה, והוא קשקש עליו בהיסח הדעת. היו שם מגוון סוגים של לבבות וכוכבים, פסים ועיגולים, ופה ושם גם משפטים קצרים, שהיו נראים לו תמוהים למדי.
"תראה את זה." הוא תחב את הדף לידו של ארז.
"מה זה?" ארז השפיל את מבטו והציץ בפתקית, מנסה לפענח את כתב ידו המרחף של ניר. לאחר קריאת משפט אחד הרצין סבר פניו, והוא התיישב על קצה מיטתו של נועם, מבטו נעוץ בדף הממורט.
"מה כתוב כאן?" התעניין נועם.
ארז נענע בראשו באטיות. "נראה לי שעלינו על קצה חוט."  הוא אמר בשקט.
נועם התרגש. "מה זאת אומרת קצה חוט?" הוא התקרב ותפס בכתפו של ארז.
נראה כי התנועה הנחרצת הזו עוררה את ארז מקיפאונו. הוא זינק ממקומו, זרק לעבר נועם "תודה על הכל!" ויצא בריצה מהדלת, משחרר את נעילת הרכב שלו בעודו יורד במדרגות בסערה.
הוא התיישב ברכב, התניע, ואז קרא בפתאומיות "יש!" וטפח על ההגה בידו הימנית. "יש!" חזר, "יש לנו פרויקט!!"
הוא פצח בנסיעה מטורפת שכללה זיגזוגים בין נתיבים, הספקים קצת מדויקים מדי של 'אור כתום' ברמזורים, וחציה של שלושת רבעי עיר בארבע עשרה דקות.
הוא הגיע לאוניברסיטה, מחנה את רכבו בחוץ, ולא יורד לחניון, כמנהגו. תפס את הפתק האומלל שנח בשלווה על המושב לידו, ורץ במהירות אל בניין האוניברסיטה, נזכר במדרגות ששכח לנעול את הרכב, חוזר לנעול אותו, ורץ שוב אל המסדרון העליון. ממול לדלת הכיתה הוא עוצר. איך יוציא את שי מהשיעור? איזה שיעור עכשיו בכלל?
הוא הוציא את הנייד מכיסו, מדפדף במערכת השעות. יום רביעי, עשר חמישים... יופי! היסטוריה ישראלית, מר גולן. כשהוא מלמד- אין לו מושג מה קורה מסביבו. הוא פתח מעט את הדלת ושרק קלות לכיוונו של שי. שי הרים את ראשו ומבטיהם התלכדו. ארז הניע את ראשו, מסמן לשי לצאת. שי נעמד בשקט, ופסע מעדנות אל מחוץ לחדר.
ברגע שדרכה רגלו על מפתן דלת הכיתה, השתנתה הבעת פניו משלווה סתמית לדריכות עצומה.
"יש חדש?!" לחש בצעקה.
"ועוד איך! "ארז נופף בדף בגאווה מול עיניו של שי.


יענקי הציץ במראה. הכל בסדר גמור. רק הפאה הימנית... הוא מרח עליה עוד מעט מהג'ל וסלסל מחדש. יופי, עכשיו זה מושלם.
הוא נטל בידו את מפתחות הרכב, ויצא מהבית, מדלג את שלושת מדרגות הכניסה. הוא התיישב ברכבו, מפעיל את המנוע. בינתיים הציץ במסך הפלאפון, מוודא שהוא זוכר נכון. כן, "מי אדיר" זה במנגינת 'תנועל'ה' של שלום למר, ו"מי בן שיח" במנגינת פנה לעלבון העממי.
אוקי, החתונה ב'עטרת טשרנא', בסקווירא. לא רחוק. עשר דקות נסיעה ממונסי.
הוא יצא לדרך, תוך שהוא מפעיל את הדיסק החדש של הזמר יוסף משה הרצוג, זה שיצא לפני  יומיים, ושלושה שירים מתוכו הם לחניו של יענקי. הוא הקשיב ל'רציני' שבהם, 'כי רצו', נותן לטונים המרגשים להציף את חלל הרכב. "אתה תקום תרחם ציון, כי עת לחננה... כי בא מועד" יענקי נהנה עד לשד עצמותיו. איזה ביצוע, איזה עיבוד... לא יכול להיות טוב יותר. הוא התאפק לא לעצום את עיניו ולהתמכר לפזמון העצמתי, מפרגן לו רק את אזניו, ואת העיניים- לכביש.
"כי רצו עבדיך, כי רצו את אבניה, ואת עפרה יחוננו, אוי, כי רצו... " יענקי שרק בהתפעלות.
איזה כשרון! הצעיר הזה עוד יעשה היסטוריה, הוא בטוח.
הוא הגיע לאולם, נכנס בזריזות וניגש כבקי ורגיל לבמת התזמורת, מהנהן בראשו למיכאל שוורץ, המעבד. המיקרופון כבר חובר להגברה. יענקי סידר אותו לגובה נוח יותר, והחל לשיר את השיר הראשון, מאפשר לטכנאי הסאונד לדייק את הגדרות המוניטור.
כשעה לאחר מכן, הקהל כבר מילא את האולם, ומיכאל סימן לתזמורת להתחיל. הם פצחו בפתיח מרגש.
יענקי הרים את ידו מתוך הרגל, על מנת ליישר את מגבעתו, ואז נזכר שהיא בבית. זה כבר שבוע שהוא מגיע לאירועים בלי כובע. יותר אופנתי
הוא החל לשיר בשקט, מבחין בשתי דמעות הזולגות מעינו של החתן. יענקי חש צמרמורת של התרגשות חולפת בגבו. הוא תמיד נהנה לשיר בחתונות. הרגש הזה, בדיוק מה שהוא אוהב.
הוא לקח נשימה ארוכה, והמשיך לשיר ביתר שאת, גרונו כמו שר מאליו. הוא עצם את עיניו, נותן את קולו ואת כל כולו לחתן, לחתונה, לרגע.


"מה זה?" שי התבונן בתמיהה בנייר המרוט.
"זה דף, שרשומות עליו מילים..."
"כן, אני רואה שזה דף." קטע אותו שי בעצבים. "אבל מה זה קשור לענייננו?"
"אם היית מקשיב לי עד הסוף- היית כבר יודע" נזף בו ארז, והמשיך: "שרשומות עליו מילים שניר שרבט בזמן שיחת טלפון חשובה שעסקה בנושא הפרויקט." את המילים האחרונות הוא נגן בנימה חגיגית משהו.
"מי אמר לך?" פקפק שי.
"תראה את זה." ארז הורה באצבעו על מילה קטנה, ששורבטה בקצה הדף, 'אצ"ל'.
"וגם כאן." הוא הצביע על מקום נוסף. שי קרא: 'ליל הגשרים'.
"אוקי." שי הנהן בראשו באיטיות. "אז עכשיו נשאר רק לבדוק עם מי הוא שוחח, מה?"
"אהה." ארז הסכים. "השאלה היא רק איך..."
הם השתתקו. כל אחד שקע במחשבותיו שלו. לפתע זינק ארז וקרא: "איזה מטומטמים אנחנו!"
"מה... למה? מה קרה?" נבהל שי.
"הטלפון שלו! לא בדקנו אותו בכלל!"
"מה הקשר?" שי לא הבין. "מה כבר אפש--- איזה מטומטמים אנחנו!"
ארז הנהן בראשו ברצינות. "בדיוק מה שאמרתי." ציין.
"אבל... מי אמר שהם שמרו אותו?" קשה לשי להאמין שאולי ומגיע הקץ למסכת החיפושים שלהם.
"לא נדע עד שלא נבדוק." ניגן ארז. "אתה חושב שאולי נמצא שם כמה קבצים בקשר לפרויקט?"
שי לא ענה. הוא כבר היה שקוע עמוק בשיחה עם נועם, אחי ניר.
"כן, כן. הטלפון האישי שלו. כן אני יודע שהוא קנה חדש, אני מתכוון לאחרון. שמרתם? באמת?!"
הוא הנהן באושר לעבר ארז. "אפשר לבוא לקחת? מה זאת אומרת לא בבית, אז אצל מי? אה , טוב. ואפשר לקחת את זה ממנו? עכשיו? יופי. תודה רבה, נועם." הוא ניתק את השיחה.
"מה?" עט עליו ארז במתח.
"זה אצל אבא שלו במשרד. אפשר לבוא עכשיו לקחת את זה ממנו."
"מה זאת אומרת? ומה נגיד לו?"
"שאנחנו צריכים את זה בשביל הפרויקט שלנו על ימי קום המדינה!"
"אני מאד מקווה שאתה לא באמת מתכוון לזה!" ארז תמיד היה הרגשן מבין שלושתם.
"מה הבעיה?" שי לא הבין.
"אי אפשר להגיע לאב שכול ולבקש ממנו את החפץ שהכי קושר אותו אל ימיו האחרונים של בנו המנוח, ולהגיד לו 'לא, מר זיו, איננו זקוקים עוד לבנך, רק לפרויקט שכתב בשבילנו...'"
שי נבוך. "אז.. מה כן נאמר?"
"לא יודע. נגיע אליו ונמצא כבר מילים. בוא, הרכב שלי כאן בחוץ."

פרק ד'

הפלאפון שלו צלצל. הוא החליק בהיסח הדעת על מסך המכשיר והצמיד אותו לאזנו.
"יענקי?" זה היה ידידו הוותיק מישראל, דובי גלבר.
"דובי! How are you?" הוא חייך חיוך רחב. הוא ודובי הכירו דרך העבודה. דובי הוא מפיק מוזיקלי מצליח, הם נפגשו לראשונה באירוע גדול שדובי הפיק, ומאז הם שומרים על קשר.
"ברוך ה' יום יום." ענה דובי את תשובתו הקבועה.
"איך העסקים?" יענקי התרווח על הכורסה.
"כרגיל, פורחים ומשגשגים, בחסדי ה'. האמת, בגלל זה התקשרתי אליך."
"כן?" הוא הסתקרן. האירועים של דובי אף פעם לא רגילים.
"מדובר באירוע ענק. מה זה ענק? אדיר. מגה-אירוע. הולך להיות כאן, בישראל, באצטדיון 'ארנה'. יצא לך להכיר?"
"ארנה? מוכר קצת... זה איזה שבע עשרה אלף מקומות, לא?" יענקי התפעל כנדרש.
"כן, אבל לא כ-ל המקומות יהיו מאוכלסים, אנחנו מקימים על חלק במה."
"וואו. ומה בעצם האירוע?"
"זה סיום הש"ס גדול. חמישים ש"סים בערך, שנלמדו ע"י תלמידי ואברכי רשת הכוללים והישיבות "אור שמח". הולך להיות מרגש. כל גדולי הדור מגיעים, ואני מארגן מוזיקה מתאימה."
"ומה אתה רוצה ממני בקשר לזה? שאני אבוא לשיר?"
"גם, אבל העיקר הוא שתלחין שיר. שיר מיוחד שיהיה סמל האירוע."
"מממ... איזה?"
"משהו בקצב של ריקודים, אבל מאד- מאד מרגש. מילים מהמקורות על לימוד תורה. זה צריך להזיל מכולם דמעות התרגשות כשהרב זילבר, ראש המוסדות, ירקוד עם הרבנים לצלילי השיר הזה."
"בקיצור, משהו רציני." המהם יענקי.
"כן, מאד. אני סומך עליך שלא תאכזב אותי, יענקי."
"מתי האירוע, אמרת?"
"לא אמרתי, אבל האירוע יהיה בעז"ה ביום שלישי, כ"ד חשוון, 21/11."
"עוד שלושה וחצי חדשים!"
"כן, רציתי שיהיה לך זמן להלחין ניגון משהו- משהו, שלא יהיו לך תירוצים."
"טוב, טוב, בסדר. יהיה ניגון. תפסיק להלחיץ!" נזף בו יענקי בחיוך.
"אני לא אפסיק עד שאשמע את הניגון במו אזני." דובי התחייך גם הוא. "אז קבענו?"
"רגע, אני קודם צריך לבדוק שהתאריך באמת פנוי."
"הי, שיהיה פנוי! אני לא מוותר עליך!"
"תירגע, דובי." יענקי גיחך. "אתה יודע שגם אני לא אוותר על כזה אירוע..."
הוא עיין בלוח השנה בעיניים מכווצות. "כ"ד חשוון... כן, פנוי."
"יופי מצוין." דובי נאנח אנחת רווחה.
"אז נדבר קרוב יותר לאירוע? אתה מכיר את התעריפים החדשים שלי, נכון?"
"כן, כן. רק אל תשכח את השיר!"
"לא שוכח, אל תדאג."

שי הושיט את ידו בהיסוס ונקש קלות על הדלת.
"יבוא!" קול עמוק הזמין אותם להיכנס.
שי התקדם לכיוון הדלת, תפס את כתפו של ארז, שניסה להשתפן ולצאת מהמשרד, ונכנס לחדר הפנימי.
"שי וארז!" אבא של ניר היה נראה די המום מהופעתם הפתאומית של חבריו לשעבר של בנו המנוח.
"שלום מר זיו." שי פתח.
"מאור, בשבילך."
"לא, מה פתאום?" ארז התנגד. "תמיד תישאר מר זיו בשבילנו, גם כשניר לא  פה."
"ניר..." מאור נאנח עמוקות. מניח את העט שבידו על השולחן.
"אה... אני מצטער, לא התכוונתי..."ארז נבוך.
מאור הנהן קלות. "איזה מחטף, איזה הלם.... "
שי העביר את משקלו מרגל לרגל. "כן. אמ.. על זה רצינו לדבר אתך בדיוק."
"כן? בטח גם אתם הייתם המומים, אה?"
"מה? אה, כן, כמובן!"
"ככה זה. תאונות דרכים הן תמיד מפתיעות." מאור נאנח שוב.
"הי, מצאו כבר את הפושע שדרס את ניר?" ארז השתלהב פתאום.
ענן נוסף ירד על פניו המעוננות של מר זיו. "הם אומרים שם, במשטרה כל מיני שטויות שלא כל כך מוצאות חן בעיני."
"איזה שטויות?" ארז התעלם מנגיחות המרפק של שי הטקטי.
מאור נאנח בשלישית. "סתם, תתעלם מזה. הם אומרים שהסיבה לתאונה היא שניר היה שיכור או מסומם. אבל זה שטויות!" הזדרז להוסיף אל מול ההבעה שעלתה על פניו של ארז. "זה באמת לא משנה מה המשטרה אומרת!"
"מה זאת אומרת לא משנה? בכך שהם פוסקים את זה, הם מנקים את הנהג מכל אשמה!"
"למה זה כל כך אכפת לך?" מאור בחן את ארז.
"כי ניר היה חבר שלי! ואני כועס על מי שהרג אותו!"
עיניו של מאור מלאו דמעות. המשפט האחרון נגע לליבו. "אני יודע שזה עוול." הודה. "אבל אין לי את הכוחות להילחם מול הממשל הזה."
"אז אני אעשה את זה!" ארז הנחית אגרוף על השולחן, וגרם לערמת הניירת שהייתה עליו להתעופף מעלה ולנחות בקצותיו השונים של השולחן.
"אתה... מה?" שי נדהם. אצבעותיו הזריזות מארגנות את הדפים לערמות מסודרות.
"מה פתאום?" מחה מאור. "התפקיד שלך עכשיו הוא ללמוד מקצוע כמו ילד טוב!"
"כן." שי התעשת. "זה בעצם בקשר לפרויקט שלנו..."
"מה, ממש לקחתם את זה בתור פרויקט?" מאור התפעל.
"כמובן, מה השאלה?" שי לא הבין.
"לא הייתם צריכים! באמת!" מאור התרגש עד עמקי נשמתו.
ארז הוא זה שקלט שמשהו כאן לא בסדר. "זה לא---" ניסה, אבל מאור כבר המשיך:
"אך אתם באמת מיוחדים, ואני אסיר תודה על כך! אם תשכילו לגלות את הפשע שהתרחש כאן, אני גם בטוח שניר יגמול לכם על כך מהשמים!" הוא קם ממקומו.
עכשיו גם שי הבין. הוא שלח לארז מבט נואש, וזה האחרון משך בכתפיו בחוסר אונים.
מאור לחץ את ידיהם בהתלהבות. "כל דבר שאתם תצטרכו- תבקשו, אני אעזור לכם בכל נושא!"
"זה בסדר, נסתדר..." שי ניסה לחייך.
"לא, אני באמת מתכוון לזה!"
"הי, אני חושב שאולי נזדקק לטלפון שלו." ארז נזכר.
"הו, כן , הנה." הוא הוציא את המכשיר ממגירת השולחן ונתן להם אותו.
"תצליחו!" מאור ניסה ללכוד את מבטם של השניים. אך הם רק הודו לו רפות, ויצאו.
הוא נאנח בפעם המי- יודע- כמה לשעה האחרונה, וחזר לעבודתו.

שי נתן בארז מבט רצחני כמעט. "אני לא מאמין למה שעשית לנו!" הוא רתח. "כאילו שחסרה לנו עבודה!"
"מה אתה רוצה ממני?" ארז הרים את ידו הימנית בתנועת התגוננות. "הוא זה שהחליט שלקחנו את חקירת מותו של ארז כפרויקט!"
"ומה זו הייתה הצעתך הנדיבה, לריב מול הביורוקרטיות של המשטרה, עד שיודו בחפותו של ארז?"
"טוב, זו באמת הייתה גחמה של רגע..." ארז חייך במבוכה.
"יופי, ממש נחמד." שי נשף. "אז החבר שלי מנדב את עצמו לכל מיני גחמות רגעיות ופראיות, אבא של ניר מצפה ממני לחקור את נסיבות המוות של בנו, והעולם שכח שאנחנו בסך הכל שני בחורים בני עשרים בתחילת סמסטר, שחוץ מכל המבחנים יש להם גם פרויקט אדיר להגיש, שהם כמעט עוד לא התחילו!"
לארז לא היה כל כך מה להגיב, מלבד לציין שהם בני עשרים ושתיים.
"מצחיק." התיז שי. הוא היה במצב רוח גרוע לחלוטין.
"באמת, שי, תרגיע." ביקש ארז. "מה שהבטחנו - אין לנו דרך לבטל, אבל נוכל להסתדר עם זה. כרגע נתמקד בפרויקט, ולאחר מכן - נבדוק מה נוכל לעשות בעניין ניר, בסדר? אל תלחץ."
"יש לי ברירה? לפחות את הטלפון השגנו." שי נאנח כעת אנחה, שהזכירה לארז מאד את אנחותיו של מאור.

פרק ה'

יענקי ישב מול האורגנית. הוא עצם את עיניו ולחץ על קליד אקראי. הוא זמזם מעט את הצליל, וניסה למשוך ממנו מנגינה. נלך על לה מינור שגרתי, החליט. אצבעותיו גיששו אחר הקליד הבא, כשחש כי תפס קצה חוט.
יופי, אז בסיס ללחן כבר יש לו, כעת נותר למצוא מילים מתאימות, ולנסות 'להלביש' עליהן את המנגינה.
האמת שהיום בתפילה, הוא ניסה לחשוב על המילים לשיר של דובי, ועלו בראשו כמה אפשרויות. הדומיננטית שבהן הייתה המילים "עץ חיים היא". היו לה מעלות וחסרונות. מצד אחד, נעשה במילים האלה שימוש כה רב בעולם המוזיקה, עד שהן הפכו להיות די נדושות בשביל שיר. מצד שני, פעמים רבות, כאשר מלחינים לחן חדש מיוחד, או מוצלח מאד על מילים מוכרות, דווקא הגיוון הופך אותו לשלאגר.

הוא הציץ בשעונו, לומד כי הוא כבר מאחר בלמעלה בעשר דקות לשיעור בדף היומי. הוא ידע כי עליו לצאת, אך היה חבל לו על רגעי ההשראה הדי נדירים, שבאו לבקרו בדיוק בדקות אלו. חבל. זה הזמן היחיד ביום שהוא לומד בצורה מסודרת, בימים שאחרי אירוע.
כאשר יש לו אירוע בלילה, מה שקורה ברוב הימים, הוא קם מאוחר יותר בבוקר. עד שהוא מתארגן ומתפלל, מנסה לתפוס מניין מאוחר, מה שלא תמיד מצליח, כבר נהיה קרוב יותר לצהרים. אז הוא צריך להחזיר את הקטנים ממוסדות הלימודים ולשמור עליהם עד שפערי חוזרת מהעבודה, אז כמובן שאין לו סיכוי לפתוח גמרא. אחרי שפערי חוזרת מהעבודה הוא אוכל, נח קצת, ואז הוא כבר צריך להתכונן לאירוע של הערב הבא. אם אין לו אירוע- הוא עובד על שירים שלקוחות הזמינו.
אבא שלו מאד מצטער על זה, ונדמה לו שגם לפערי לא כל כך נוח. אבל מה הוא יכול לעשות? עבודה תובענית...
הוא נכנס לבית הכנסת טרוף נשימה, הלומדים הפנו אליו את מבטיהם, מופרעים מפתיחת הדלת הפתאומית. כשראו מיהו הנכנס, פנו חזרה אל גמרותיהם.
מגיד השיעור הניד בראשו בחוסר שביעות רצון. יענקי התיישב בזריזות וניסה להיכנס לעניינים.


יענקי סגר את גמרתו באכזבה. מה חשב, שיצליח לתפוס הכל, אחרי שאחר בעשרים דקות?
הוא קם ממקומו. חבל, בשיעור שעבר הוא דווקא הצליח לקלוט כמעט הכל. עכשיו הכל נאבד לו שוב.
הוא נכנס למכוניתו, מפעיל את המנוע, אך עוד לא יוצא לדרך.
ימי ילדותו חלפו מול עיניו. בתחילה הוא היה תלמיד טוב, אפילו מצטיין. ולא מפני שהיה גאון, כי הוא לא היה, אלא מפני שבכל צהריים, לאחר שאכל, קרא לו אביו לשבת על ברכיו. אבא היה פותח את הספר, מניח את אצבעו הקטנה של יענקי על האותיות, וחוזר איתו בקול: "קמץ אל"ף א', קמץ בי"ת ב'..."
גם כשהתחיל ללמוד חומש, ומשניות, אבא היה חוזר איתו על הנלמד. כשיענקי גדל מעט, אבא נעשה עסוק יותר ויותר והחל להעביר את החזרה לשבת אחה"צ. וכשהתחילו ללמוד בכיתה גמרא, אבא טס לישראל לענייני עסקיו, והלימוד המשותף פסק.
חודשיים אבא לא היה בבית. חודשיים שיענקי לא מצא את ידיו ורגליו בלימודי הגמרא. כשאבא חזר, ושב ללמוד אתו, זה כבר היה מאוחר מדי. יענקי איבד את הבסיס, ולא הצליח בשום פנים ואופן להבין מאין עליו להסתכל על האותיות הקטנות והצפופות האלו.
בפעם הבאה שאבא טס, הוא שכר אברך שילמד עם יענקי שלוש פעמים בשבוע.
הרב קוט היה נחמד מאד, אך עם כל נחמדותו, לא הצליח לשכנע את יענקי שהוא יכול ללמוד גמרא.
יענקי גדל, ולימודי הגמרא נעשו רציניים יותר ויותר. הוא התרגל לשבת בשיעורי הגמרא כשהוא בוהה בחלל שלפניו, ומוחו עוסק בכל המחשבות שאין לו זמן לחשוב עליהן.
כשנעשה בר- מצווה, בתקופה שטרם מבחני הקבלה לישיבות, הוא תפס את עצמו. הוא ישב יום- יום כשעתיים, מנסה לתפוס את הרעיון שמאחורי דפיה הצהובים של גמרתו.
הוא התחיל ממש מתחילה, מהחומר של כיתה ה'. אחרי שבוע, כשהבין שלא יוכל לעשות זאת בעצמו, אבא שכר שוב את שירותיו של הרב קוט.
כשהגיע למבחן הקבלה, הוא ידע ללמוד גמרא. זה היה לו קשה, ואיטי ומתיש, אבל הוא ידע.
והתקבל.
כנראה שזו הייתה טעותו העיקרית, שהלך לכזו ישיבה רצינית.
הוא לא היה מהמצטיינים, בכלל לא. היה לו קשה להחזיק את החברותות איתו מעבר לשבועיים, מה שהותיר אותו לבסוף ללא חברותא ברוב הסדרים.
הוא הצליח, בחסדי ה', להתרחק מנערי השוליים, מבחינה חברתית היה לו דווקא מעמד מצוין. אך זה לא עזר לו להימלט מירידה רוחנית. מה שלא ירד בישיבה- ירד לאחר החתונה.
כן, הוא היה מספיק כן עם עצמו כדי להודות בכך שהוא לא נמצא היום באותו מקום טוב בו עמד פעם.
פערי באה מבית טוב, חסידי ותורני, כמו שלו עצמו. חשבה שהיא מקבלת בחור טוב, לפחות כמוה.
בעצם, זה מה שקיבלה. אף אחד לא יכול היה לדעת מה יקרה איתו בהמשך.
ליבו של יענקי התחמץ בקרבו. אם כואב לו על משהו במצב הזה- חוץ מאשר על עצמו- זה על אביו ופערי. שני האנשים שתורתו חשובה להם יותר מכל דבר אחר בעולם.
יענקי זוכר את מבטי אביו הנתלים בו בתקווה בימים בהם אזר אומץ וניסה ללמוד מעט בבית, ואת עיניו המאוכזבות כאשר התייאש ופנה לעיסוקים אחרים.
ופערי, שמגיעה להציץ בדפיו בכל פעם שהוא כותב שיר, מרשה לעצמה לקוות שאולי הפעם אלו חידושי תורה.
יענקי הדליק שנית את המנוע שכבה, והפליג לדרכו. אצבעותיו מתהדקות בחזקה סביב ההגה, מלבינות.


"מה עשית, שי, מה עשית?" אימו משכה באפה.
"מה עשיתי?" אישוניו של שי התרוצצו לרגע.
"הפכת את רונן לאדם אחר, אתה מלאך!"
"אני?"
"כן! היום הוא נכנס לחדר ויצא משם עם חולצה מכופתרת נורמלית, במקום הסמרטוטים האלה שהוא לובש כל היום, וכששאלתי לאן הוא הולך, אז במקום לזרוק לי איזו תשובה, נכונה או לא, ולצאת בלי לומר שלום, הוא נעצר וסיפר לי שיש לו ראיון עבודה!"
"ראיון עבו... רונן?!?!"
"כן, כן. התרגשתי כל כך, לא הצלחתי לדבר מרוב הלם. פחדתי שהוא פתאום יברח לי בלי שאספיק לומר לו כלום, אז מהר שאלתי אותו איזו עבודה, והוא חייך חיוך יפה ואמר לי, בלי קשר לשאלה, 'הקרדיט מגיע לשי, אמא'. ואני שוב שואלת אותך, שי, מה עשית? איך הפכת אותו לבן אדם?!"
"אני לא יודע, אמא. אבל זה כל כך משמח אותי! באמת הגיע הזמן! רק, למה הוא התכוון שהקרדיט מגיע לי? הוא אמר לך עוד משהו על זה?"
"לא. הוא היה צריך לצאת מיד".
"מעניין... בקושי דיברתי איתו לאחרונה. היתה לנו איזו שיחה לפני תקופה... רגע, הוא סיפר לך איזו עבודה זו?"
"גם לא. אמרתי לך, הוא יצא מיד".
שפתיו של שי התעקלו לחיוך קטן. "אוקי... נתפוס איתו שיחה".

שי היה שרוע על אחת הספות שבבית הוריו, ראשו שקוע בספר עב כרס.
"הי, לא תאמר שלום?" רונן עמד על הסף, לבוש בבגדי ספורט קלילים.
שי הרים את ראשו. "לאן זה?"
"צריך לסדר כמה דברים".
שי הבזיק לעברו חיוך רב משמעות. "ראיון עבודה, מה?"
רונן הסמיק. "סוג של..."
חיוכו של שי התרחב. "לא צריך להתפדח, אח קטן. מה זה, בחינת כושר גופני היום?"
רונן הפטיר אנחה קלילה. "אחת מהסריה.."
"שיהיה לך בהצלחה רבה. אני מחכה לטלפון כשאתה מקבל תשובה סופית, כן?"
רונן זע על מקומו באי נוחות. "אני לא..."
"אף אחד לא אמור לדעת שאני יודע. וחוץ מזה, גם ככה אתה לא מגלה לי כלום". הוא קרץ.
"וגם לא אגלה. באמת, שי, מינימום של חיסיון..."
"בסדר, בסדר. תענה לי רק על דבר אחד: שב"כ או מוסד?"
"שב"כ", נכנע רונן.
שי שרק בהתפעלות. "לא תשכח את אחיך הבכור כשתעלה לגדולה, נכון?"
"דבר אחד בטוח", רונן גיחך. "לא אזכור אותך יותר משאני זוכר עכשיו..."
"הי!" שי הזדקף.
"סליחה, צוחק, צוחק..." רונן הושיט לו יד קמוצה, מפייסת.
שי התרכך במהירות מפתיעה, משיב בנעיצת אגרוף חוזר. "שמור על עצמך".
"כנמפקד!" נבח רונן בנימה צבאית.
שי התבונן בו בעיניים מצומצמות. "אהממ.. אולי תצטרך להתאמן קצת על הסגנון"...
רונן הגיב בצחוק משוחרר, יוצא את הבית בצעד עליז.
שי עקב אחריו במבטו, ניצוץ מרצד בעיניו. אולי הם יכולים להתחיל להירגע, רונן מתייצב.


"שי?"
"רונן?" שי היה מופתע. רונן מתקשר אליו מיוזמתו בפעמים נדירות ממש.
"מה קורה? אתה יכול לדבר עכשיו?"
"כן, בטח. אתה נשמע מרוגש. מה קרה?"
"התקבלתי, שי, התקבלתי!"
"די. באמת?"
"לא, בכאילו".
"אוף, נו..."
רונן התגלגל מצחוק. "מה אתה עצבני?"
"אני לא עצבני, אני בלחץ".
"ממה?"
"ממך, זה לא ברור מאליו?"
רונן צחק שוב. "זהו, התקבלתי לשב"כ אז נהייתי מפחיד?"
"אני בלחץ ואתה זחוח?" שי התרגז. "זה נשמע לך טקטי?"
"אני זחוח מסיבה מוצדקת. בוא נשמע למה אתה לחוץ..."
"אני פוחד נורא", הודה שי.
"מהעבודה שלי?!"
שי הפליט חצי חיוך מריר. "זה מפתיע אותך?"
"כן. אני הרי לא מתעסק בכלל בתחום המבצעי לפחות בארבע השנים הבאות..."
"אה, לא?" גבותיו הזדקרו. "חשבתי ממחר אתה מתחיל להופיע בשידורים מאחורי ביבי..."
"עם פנים של פסל כזה?" שניהם צחקו.
"בכל מקרה", שי נשם עמוקות. "אל תצחק ממה שאני אומר לך עכשיו, טוב?"
"לא מבטיח".
שי החליט להסתפק בהבעת נכונות זו. "יש לי חבר חרדי. כשתצא למשימות, אבקש ממנו שיתפלל עליך".
רונן, נאמן לאי-הבטחתו, צחק מקרב לב. "לא נסחפת, פחדן?"
"אני לא פחדן", שי הזעיף את גבותיו. "אני ריאלי".
"פחח, בטח ריאלי. ריאלי שמתעסק בתפילות. פשוט פסגת הריאליות, אין מה לומר..."
הוא הפליט אנחה. "לא אכנס איתך עכשיו לוויכוחים השקפתיים. רק תרשה לי לציין שתפילה לא קשורה בכלל לריאליות או הומאניות. היא פשוט... תפילה. עזוב, לא רציתי להיכנס לזה עכשיו".
"שנעבור לדבר על מזג האוויר?" התעניין רונן בטוב לב.
"בדיחה מוצלחת. תגיד, עוד לא עשית צבא בכלל, נכון?"
"אהה. אני עושה את שירות החובה שלי בשב"כ".
"זה אפשרי?"
"לא, סתם קיבלו אותי בדיוק בשנת הגיוס שלי עוד לפני שהתגייסתי..."
"מה יש לך היום?"
"ספציפית היום? שטר של מאה ועוד שטר של עשרים בארנק, כמה מטבעות, סוכריית מנטה בכיס ושפשוף חדש בנעל הימנית".
"טוב, רונן, זה כבר מתחיל לעצבן".
"סליחה", הוא התקפל מהר. "אין לי כל רצון בעצבים שלך".
"אני שמח לשמוע. אני יודע שאתה פשוט מאד מרוגש, אבל זה קצת עבר את גבול טעם הטוב..."
"אתה לא תפסיק לרדת עלי, מה?"
"שמע, לא כל יום נעשה אח קטן לשב"כניק..."

פרק ו'

"לחייג למספר הזה?" ארז אחז את הדף של ניר, מצביע על מספר הטלפון הרשום.
"חכה, קודם אבדוק למי הוא שייך, בטרו- קולר." שי הפעיל את האפליקציה, מכניס את המספר.
המסך דמם לרגע, ואז הופיע שמו של בעל המכשיר.
"חזי אורן? מי זה?" תמה ארז.
"אין לי מושג." שי קישת את שפתיו. "נראה לי שעדיף להתקשר אליו."
"להתקשר? ומה נגיד לו?"
"אני יודע? נגיד לו שאנחנו חברים של ניר זיו, והבנו שהוא עזר לו בקשר לפרויקט."
"ונשמח גם אנו לקבל את אותה עזרה."
"בדיוק."

"הלו."
"שלום, אני מדבר עם מר חזי אורן?" ארז ניסה לרמז לשי בשפתיו שינסה לדבר בטון בטוח יותר.
"מי זה?"
"אה... שמי הוא שי עוזרי, אני ח... הייתי חברו של ניר זיו."
רגע של שקט, ולאחריו שאל חזי בטון מקפיא: "מי זה ניר? מה אתה רוצה?"
שי התבלבל. "רגע, זה לא חזי אורן?"
"מה אתה רוצה ממני?" שאל חזי שוב.
שי הביט בארז, שסימן לו להמשיך הלאה. "הבנו שסייעת לניר בקשר לפרויקט שלנו, על ימי קום המדינה."
"מי זה 'הבנו'? בשם מי עוד אתה מדבר?"
"זה... חבר שלי, ארז דולב."
"אתה שי והוא ארז?" קולו של חזי התגבר. שי הריח סכנה מתקרבת.
"כן, למה?" העז לשאול.
"אמרתי לך כבר, אני לא מכיר שום ניר! ואין לי מושג מה זה הפרויקט הזה שאת מדבר עליו!"
היה נשמע שהוא עומד לנתק את השיחה, אך אז הוסיף משפט סיום:
"ושלא תעזו להטריד אותי שוב בנושא הזה!"
"בסדר." מלמל שי לצליל הניתוק.
ארז התנשף. "מה הוא התרגז כל כך? אפשר לחשוב!"
"ואיך שהוא שאל אותי בטון המזהיר הזה אם אני שי... זה היה מפחיד!" שי מחה את מצחו.
"אוף," התלונן. "אז גם קצה החוט שלנו נעלם עכשיו."
"למה נעלם?"
"כי שמעת מה הוא אמר! שהוא לא יודע על מה אני מדבר!"
ארז חייך בסלחנות. "אמרתי לך פעם שאתה תמים פחד, שי?"
"כן, בלוויה."
"אז אני אומר לך שוב. באמת, איפה האוזניים שלך?"
"אני לא כזה תמים עד כדי שאראה לך אותן עכשיו... לָמה, לְמה אתה מתכוון?"
"לזה שאתה לא שמעת בכלל מה הוא התכוון!"
"למה? שמעתי! אמרתי לך כבר!"
"שמעת מה הוא אמר, אבל בין המילים שלו הוא זעק 'אני יודע ועוד איך על מה אתה מדבר, אני דיברתי עם ניר ואולי עזרתי לו, ואין לי שום רצון שאתה או החבר שלך תדעו מזה!'
"לך תדע," גבתו השמאלית של ארז התרוממה. "אולי הוא אפילו מעורב ברצח של ניר!"
"מה?!" שי נרתע לאחוריו.
"תירגע, אני לא יודע כלום, רק מעלה השערות."
"למה אתה חושב כך?"
"כי התגובה שלו היתה ממש חשודה, והטיפוס הזה לא מוצא חן בעיני בכלל."
"אבל ארז, אולי הוא דיבר אמת? למה אתה ישר חושד?"
"איך אתה כזה תמים בעולם שלנו, תגיד לי?"
"אני טוב מיסודי."
"בטאאאאח. טוב, צריך להתקדם הלאה, ואני חושב שנזדקק לעזרתו הנדיבה של רונן."
"רונן אחי? מה אתה צריך ממנו?"
"הוא עובד בשב"כ כרגע, נכון? אני רוצה לדעת כל מה שאפשר על החזי הזה."


"הלו."
"הי רונן, מה המצב אתך?"
"מה קורה, שי?"
"מצוין. תקשיב, אתה בעבודה עכשיו?"
"לא, בבית. למה?"
"תשמע, אני פה עם ארז, אתה על ספיקר. אנחנו צריכים ממך טובה דחופה- דחופה ויוצאת דופן."
"ואני מניח שזה איכשהו קשור לעבודה החדשה שלי, אה?"
"כן. ארז, תסביר לו." שי דחף את הטלפון לידיו של ארז.
"כן. רונן?"
"כן, ארז."
"תשמע. יש לך גישה למסדי הנתונים על אזרחי המדינה, נכון?"
"יש לי, אבל אסור לי להשתמש בזה, אם שכחת לשאול."
"לא מעניין אותי, רונן. אנחנו צריכים את כל מה שכתוב על חזי אורן."
"ארז," קולו של רונן נעשה נמוך. "אתה לא מצפה ממני לפעול עבורך נגד החוק, נכון?"
"נו, באמת, רונן." ארז חינן את קולו. "כולה כמה שורות, אל תהיה כזה. אתה לא מבין כמה זה נחוץ לנו."
"אתה לא מבין שאני יכול לשבת בכלא על דבר כזה. ומי זה בכלל חזי אורן?"
"זה מי שאולי רצח את ניר."
"מממה???" ארז ידע שזה יוציא את רונן מאדישותו.
"אמרתי אולי."
"מה אתם צריכים לדעת עליו?"
ארז שרק חרישית. זה היה מהר! "הכל. כל מה שאפשר."
"ואם יתפסו אותי? יש מעקב על המחשב שלי, כפי שבוודאי ידוע לך."
"אתה חדש, מאין לך לדעת שאסור? ובכלל לא הבנת את חומרת המעשה!"
"לא יודע... אני מפחד."
"אם תסתבך במשהו - אבל רק אם תסתבך - תגיד להם שהכרחתי אותך באיומי אקדח לעשות את זה."
"כן?"
"אני לא אעזוב אותך ככה. מבטיח."
"טוב, אז בסדר."
"יופי. אז אתה מביא לנו את זה מחר?"
"לא כל כך מהר. אני צריך למצוא זמן שאני לבד בחדר למספיק זמן, לך תדע מתי זה יקרה."
"אויש. טוב, אבל תשתדל שזה יהיה מהר, אוקי?"
"אשתדל."
"תודה, רונן, אין עליך! הצלת אותנו!"
"אני מקווה שבכך אני לא מכניס את עצמי לתסבוכת גדולה יותר מזו שלכם."


"חגי, יש לי שיחה חשודה של החדש ההוא, שבקשת שנעקוב אחריו."
"רונן עוזרי?"
"כן, הוא."
"מהן התוצאות המעשיות של השיחה?"
"הוא עומד לשחרר מידע חסוי לאזרחים. אחיו וחברו."
"אל תעצרו אותו בינתיים. תנו לו לעשות את זה."
"מה שתגיד, בוס."


פרק ז'

שי הציץ מחלון הכיתה. אחר מרפק את ארז בהתרגשות וסימן לו להביט החוצה. הרכב של רונן חנה שם.
הם נעמדו שניהם ויצאו בזריזות מהכיתה, למורת רוחו של המרצה, ממלמלים מילות התנצלות.
מיד כשיצאו מהכיתה הופיע רונן מולם, מנפנף בקומץ דפים.
הם עטו על הדפים בהתלהבות, בולעים כל מילה כתובה.

רונן יצא מרכבו, מתקרב לבניין. מיד לאחר שמסר לשי וארז את הדפים, חזר לעבודה. מעדיף שלא ישימו לב להיעדרותו.
נראה כי זה היה מאוחר מדי.
שני גברים חתומי סבר נגשו אליו.
"רונן עוזרי?" שאל הגבוה שביניהם.
רונן הנהן בפאניקה.
"מכאן." הורה לו הגברתן, מצביע על השביל המוליך לבניין. הנמוך הניח את ידו על כתפו של רונן, ועזר לו לא לסטות 'בטעות' מהדרך.
הם הובילו את רונן בסבך מסדרונות שלא הכיר. באיזשהו שלב אף כיסו את עיניו, אך לבסוף הטיול הארוך פסק.
הבד הוסר מעל עיניו, ורונן מצא את עצמו יושב על כיסא חסר משענת בחדר קטן. מלבד שולחן וכיסא נוסף, החדר היה ריק.
"כבר יבואו אליך." הפטיר הגבוה, ושני הגברים יצאו מן החדר, מותירים את רונן לבד.
זיעה קרה שטפה את גופו. הוא חש את פעימות ליבו מואצות, את החרדה משתלטת במהירות על גופו. נשימותיו נעשו קצרות ושטחיות.
הוא עצם את עיניו וחשב על הצפוי לו בשעות הקרובות.
תהיה חקירה. כמו שהוא מתאר לעצמו, היא לא תהיה קלה בכלל.
ובסופה- תהיינה מספר אפשרויות של תוצאות: הראשונה- זו הכי אופטימית, שמירב הסיכויים לא תהא הנבחרת: רונן יעמוד על שלו, שלא ידע שזו בעיה, והם יקבלו זאת וישחררו אותו.
האפשרות השנייה היא האפשרית מכולן: הם יוציאו ממנו את האמת, ומי יודע איזה עונש יקבל עכשיו...
והאפשרות השלישית מטילה על רונן יותר אימה משתי האפשרויות האחרות גם יחד: הוא יישבר, ויגיד להם את השקר על ארז. ארז יואשם, וייענש על סחיטה באיומים, על חילוץ מידע מסווג, וכנראה על עוד הרבה דברים שרונן אפילו לא מכיר.
הוא נשם עמוק. מה שלא יהיה, אסור לו לתת לאפשרות הזו לקרות. אסור לו להאשים את ארז בעבירתו האישית. וגם אם יואשם- ארז בכל מקרה יואשם בעבירות הרבה יותר חמורות מזו.
עיניו נפקחו, והחלטה נחושה התהוותה בליבו: הוא - את - ארז - לא - מסגיר, ויהי מה.
דלת החדרון נפתחה, וחוקר קשוח מראה נכנס פנימה.
הוא התיישב על הכיסא, מביט בעיניו של רונן.
רונן החזיר לו מבט עמוק, נחוש ויציב.
החוקר הופתע. בדרך כלל, אנשים שנכנסים לחדר הזה, נבהלים כבר בכניסתם. לאחר המתנה מבודדת של למעלה מארבעים דקות, הם כבר היסטריים לחלוטין, במצב כזה הרבה יותר קל לשבור אותם.
די נדיר שאנשים נותרים רגועים בכזה מצב, ולו אישית עוד לא יצא לפגוש טירון כזה, ששומר על קור רוחו כאילו הוא יושב כרגע בפארק שקט, מוכן לשיחת רעים.
החוקר, מר אביב רוזן, כפי שהציג את עצמו, כחכך בגרונו.
"לפני שאני מתחיל," הודיע. "עלי ליידע אותך, כי אתה נמצא כרגע במתקן כליאה של שירות הביטחון הכללי של ישראל. מכשיר הטלפון שלך ושאר חפציך האישיים נלקחו ממך בכניסה, משפחתך עוד לא קיבלה הודעה על מעצרך, כך שהם עדיין אינם יודעים כי אתה מוחזק אצלנו.
אי לכך, קיבלתי אישור לחקור אותך בכל אופן שאזדקק לו, על מנת להוציא ממך הודאה. האם זה ברור לך?"
ליבו של רונן האיץ שוב פעימותיו. הוא הכריח את עצמו להירגע. הסווה את חרדתו מהחוקר, משיב לו במבט אדיש, ולא עונה.
אביב מצא שוב את עצמו מתפעל בעל כורחו מהצעיר שיושב לפניו. הוא חזר ואמר בקול קר: "שאלתי אותך שאלה, עוזרי, ואני מצפה לתשובה."
רונן התלבט האם להעלות את רגלו הימנית על זו השמאלית בהבעת זחיחות מושלמת. לבסוף החליט כי זו התגרות מוגזמת מדי בחוקר. מה גם שלכיסאו אין משענת, מה שיכול לגרום לו ליפול לרצפה ולתת לחוקר עמדת עליונות מוחלטת.
הוא הסתפק בשליחת מבט נוסף מאותו הסוג אל החוקר, והצצה כאילו אגבית אל שעון היד של החוקר, שהיה ענוד על ידו, המונחת על גבי השולחן.
הוא העדיף לשמור בינתיים על זכות השתיקה.
"ממהר, אה?" החוקר הסיר את ידו מהשולחן. "אני מקווה שברור לך כי עד שאתה מודה בעבירה שביצעת- אתה לא יוצא מכאן!"
רונן תלה מבט משועמם בתקרה.
"רונן עוזרי!" קרא החוקר. "האם ידוע לך מהו העונש על כניסה למסדי נתונים חסויים בלי קבלת הוראה מפורשת לכך?"
רונן לא השיב.
"והעונש על מסירת מידע מסווג לאזרחים, ידוע?"
החוקר פרש את שתיקתו כהודאה.
"אם כך, מדוע ביצעת זאת? מדוע הדפסת מידע על האזרח חזי אורן ומסרת אותו לאחיך שי וידידו, ארז דולב?"
רונן התנדנד קלות על שתי רגליו האחוריות של כיסאו, הגם שזה דרש ממנו מאמץ עצום לשמור על שיווי המשקל.
אביב התרומם בפתאומיות מכיסאו, התכופף מעבר לשולחן ותפס בחולצתו של רונן.
"תענה לי!" צרח. "למה עשית את זה? למה ארז צריך את המידע הזה?"
רונן לא הניד עפעף.
אביב הרפה מחולצתו, ועקף את השולחן הקטן בצעדים איטיים, מתקרב לכיסאו של רונן.
הוא התכופף, מקרב את פניו לפניו של רונן, ותופס בסנטרו.
קולו נחלש בפתאומיות, והוא לחש לתוך פרצופו של רונן: "למה? מי התיר לך לשחרר מידע חסוי? האם בשביל זה התגייסת לשב"כ?" סינן בארסיות.
"למה?" שאג בפתאומיות, והדף את רונן לאחור. רונן התהפך עם כסאו אחורה, חוטף מכה חזקה בגבו.
החוקר לא הרפה. הוא לא עזר לרונן הפצוע לקום מהרצפה, נעמד מעליו כשידיו על מותניו.
"אני ממתין לתשובה, עוזרי!" הרעים בקולו. "ענה לי!"
רונן גנח חרש ולא ענה.
החוקר העיף בו מבט קצר, ויצא מן החדר.


פרק ח'

שי וארז גחנו יחד על קבוצת הדפים בהתרגשות, ויצרו התנגשות בלתי נמנעת בין קודקודיהם.
"אח!..." פלטו יחד, ושפשפו את האזור החבול. הם גיחכו במבוכה, ופנו שנית לדפים, הפעם באיטיות זהירה.
לאחר שקראו את השורות הראשונות, השתנה מראם כליל:
שי היה לבן כסיד, ובלחייו של ארז פרח סומק של הרפתקנות.
"אני לא מאמין!" קרא בסערה. "הוא פשוט מאפיונר! מאפיונר עם רקע בטחוני! עובד במאפיה! דיברנו עם מאפיונר! ניר נפגש עם מאפיונר! רונן הביא לנו מידע על מאפיונר! חזי אורן הוא---"
"בסדר!" רגז שי. "הוא מאפיונר, הבנתי! נתקע לך הדיסק? בכלל, מה אתה מתלהב? אפשר לחשוב שזו גדולה להיות מאפיונר!"
ארז התעשת. הוא וויסת את התלהבותו ואמר בטון שקול יותר: "סליחה, אני פשוט הופתעתי. מאד. צריך לחשוב מה הלאה. נראה לך שניר היה קשור אל המאפיה?" הוא הרים עיניים מפקפקות אל שי.
שי הניד בראשו לשלילה. "אני לא חושב." לאט. "יותר מסתבר שהוא יצר איתו קשר בשביל הפרויקט, ומשם הסתבך איכשהו."
"כך או כך," השלים ארז. "המצב לא עושה רושם מלבב במיוחד."
הסלולארי של שי צלצל, קוטע את שיחתם. שי ענה.
פניו הוריקו. "מ...מה הכוונה?" שאל בחרדה.
ארז חש לתפוס את שי, שהיה נראה כאילו הוא עומד לקרוס על הרצפה.
"מה קרה?" בירר בבהלה.
"רונן עוד לא חזר הביתה." סימן בשפתיו ללא קול.
"מה זאת אומרת?" ארז קימט את מצחו.
שי משך בכתפיו, והפעיל את הספיקר בטלפון שלו. כעת יכול היה ארז לשמוע את קולו של אביו של שי בוקע מהמכשיר:
"הנייד שלו לא זמין, והתקשרתי כמה פעמים לטלפון שבמשרד שלו, ולא היתה תשובה. מה אתה אומר, להתקשר למשטרה?"
"אני לא חושב." אמר שי, שהחל לחזור לעצמו. "בכמה זמן הוא כבר מאחר?"
"הוא היה אמור לחזור בשתיים וחצי, כבר ארבע ורבע, אני דואג."
"אבל מי אמר שהוא כבר יצא מהעבודה? אולי היתה להם ישיבה דחופה בלי ניידים? בעבודה שלו הכל יכול לקרות, אבא."
"כן, אתה צודק. אז אתה אומר שאין סיבה לדאגה?"
"אני חושב כך."
"טוב, אז אני אעמוד איתך בקשר הלאה. להתראות, שי."
"ביי, אבא."
שי ניתק, והרים מבט חסר אונים אל ארז.
"אתה שקרן עם דיפלומה, שי." הקצה הימני של שפתיו של ארז התרומם לחצי חיוך.
"למה?"
"'אני לא חושב שיש סיבה לדאגה'" ארז חיקה את טון דיבורו של שי.
"מה אתה רוצה שאעשה? שאספר לו שרונן ביצע עבורנו מעשה בלתי חוקי, וכנראה שגילו את זה, וזו הסיבה לעיכוב?"
"אנחנו צריכים לעזור לו, שי."
"אנחנו? איך בדיוק?"
"לא יודע, בוא נתקשר למטה השב"כ ונספר להם את מה שאמרתי לו, שאיימתי עליו."
"דבר ראשון, מה נראה לך, שכל השב"כ שוכן בדירת חדר? שכולם משתמשים באותו קו טלפון ונגיע ישר לאדם הנכון? וחוץ מזה," הוא השתהה מעט. "כמו שאמרתי לאבי, אין לנו עוד הוכחה שהוא אכן נתפס. אם נדבר איתם בעוד שהם לא גילו כלום, רק נזיק לו."
"באמת, שי, זה נראה לך הגיוני שהוא עוד לא חזר, שהוא לא זמין?"
"לא, אבל אסור לנו להיות פזיזים, ארז. קצת סבלנות ואורך רוח, זה הכל."
"אין לי סבלנות, שי. ואתה יודע את זה. אנחנו חייבים לעשות משהו, אי אפשר להישאר שווי נפש כאשר רונן אולי סובל מעינויים!"
"לך תשתה כוס מים קרים ותירגע!" נזף בו שי. "ובאמת הגיע הזמן שתלמד להיות קצת יותר סבלני. אנחנו בפירוש לא שווי נפש, אנחנו דואגים לו ו--- יש לי רעיון!" מבטו של שי התבהר.


"שלום."
"יהודה, כאן שי."
"שי! מה שלומך?" קולו של יהודה שפע, כתמיד, חיוניות ומרץ.
"יהודה, זוכר שסיפרתי לך על הבטחתי לרונן, שאם יסתכן במהלך עבודתו בשב"כ, אבקש ממך להתפלל עבורו?"
"זוכר." אישר יהודה בטון מודאג.
"אז הגיע הזמן."
"מה קרה?"
"אל תשאל. הוא הסתבך לגמרי, בגללי. הבעיה היא שאם אפעל עבורו כעת, אני עלול רק להזיק. אז אני יושב בחוסר מעש ומתפלץ מדאגה. אם אדע שאתה מתפלל עליו- אוכל להיות רגוע יותר."
"אתה יודע שלא היית חייב להמתין לתפילותיי." הזכיר לו יהודה.
"רק מה? יכולתי להתפלל בעצמי?" שי גיחך.
"כמובן." הגיב יהודה ברצינות.
"יהודה," הזהיר שי. "מקווה שברור לך שאני לא עומד לחזור כעת בתשובה."
"לא צריך לחזור בתשובה כדי להתפלל לאלוקים, אפילו גויים יכולים להתפלל אליו. לא שאני משווה אותך לגוי, כמובן..."
"עזוב אותי מהנושא הזה, יהודה, אני אפילו לא יודע איך להתפלל..."
"לא צריך לדעת להתפלל, שי, פשוט תדבר אליו, תבקש ממנו במילים הכי פשוטות שלך."
"טוב, אולי. אבל אתה תתפלל עליו, כן?"
"כמובן, אני עכשיו פותח ספר תהילים."
"תודה, יהודה. אתה חבר אמיתי."
"אל תודה לי, לך תתפלל גם אתה. רונן בן...?"
"מה?"
"מה השם המלא של אימך?"
"אה, לימור."
"רונן בן לימור. השם יעזור, שי, שרונן יחזור בקרוב הביתה בריא ושלם."
"אמן. כן? ככה אומרים את זה?"


לאחר שעות ארוכות שרונן שוכב חסר אונים על רצפתו הקרה של חדר החקירות, נפתחה הדלת.
רונן נשא עיניים מקוות אל הנכנס, מתאכזב לגלות שזהו חוקר נוסף.
החוקר נכנס אל החדר, עוקף את גופו של רונן ומתיישב על כסאו.
"שב." פקד בשלווה על רונן.
"אני לא יכול. נפצעתי."
"אז אתה יודע לדבר!" החוקר הביט ברונן בניצחון.
רונן הבין שנכשל. אך עתה, לאחר שכבר דיבר, יהיה זה טיפשי עד למאוד לחזור לשתוק, על כן לא נשאר חייב: "היה לך ספק בזה?" בירר צוננות.
החוקר התעלם מתגובתו. "שב על הכיסא." פקד שנית.
רונן בחר לא לענות הפעם. חמתו של החוקר החלה לבעור.
"שב כבר!!!" הרים את קולו וחבט בשולחנו.
"אמרתי לך שאני לא יכול!!" התעצבן רונן.
"שב!!!!!!" החוקר כבר שאג.
רונן נאנח, והחל לזחול במאמץ לעבר הכיסא, ממלמל משהו על כסילותם של בני אדם מסוימים.
הוא הגיע אל הכיסא, תפס בו בחזקה, ומשך את עצמו כלפי מעלה בעזרת ידיו. לבסוף הצליח להתיישב כשהוא נתמך בשתי ידיו בשולחן וחושק את שפתיו מעצמת הכאב שחלף בגבו.
"לא יכול, אה?" ציין החוקר בהנאה.
רונן חשב לעצמו כי כרגע הוא ביצע את הבלתי אפשרי. הוא לא יכול היה לעשות זאת. הוא לא אמר זאת לחוקר מפני שחשש שאם יפתח את פיו- יזעק מכאב.
"הורד את ידיך מהשולחן." הורה החוקר ביובש.
"מה???" פלט רונן בתדהמה. החוקר הזה הגזים לזמרי!
"ששמעת."
רונן נשם עמוק ועזב את השולחן. הוא התנודד לרגע קצר, וברגע שאחריו- כבר היה שרוע על הרצפה בשנית.
החוקר הביט בו בחוסר שביעות רצון, ופלט משפט קצר. לאחר שלוש שניות נכנס לחדר בחור גבוה שנשא כיסא בעל משענת. הוא החליף את הכיסא הקודם בכיסא הנוח יותר. ופנה לצאת. אך אז חזר לחדר לרמיזתו של החוקר, ופנה לרונן. הוא הרימו בגסות ובחוסר זהירות, הושיבו על הכיסא, ויצא מן החדר.
"נו," פתח החוקר. "אז מה יש לך לספר לי על עניין העתקת החומר האסור?"
"מה? על מה אתה מדבר?" שאל רונן בתהייה מושלמת.
"הקשב לי, רונן. אצלי אין משחקים. זה ברור לך? אתה תענה על כל מה שאשאל אותך!"
"אין לי בעיה לענות לך- אבל על שאלות שאני מבין." השיב רונן. "על מה שלא ברור לי- כגון השאלה ששאלת עכשיו, לא אוכל לענות לך, מצטער מאד."
החוקר נעץ בו מבט מזרה אימה, אך רונן נותר שליו לחלוטין.
לאחר חקירה מתישה שארכה למעלה מארבע שעות, וכללה שאלות יסודיות ומבלבלות, איומים ופיתויים, צעקות ומכות, הועבר רונן על אלונקה לתא מעצר קטן.
הוא היה מותש לחלוטין. הצורך להחזיק ראש כל הזמן על אילו שאלות עליו לענות בכנות, ואילו תשובות עליו לשייף- סחט את כוחותיו, בשילוב עם הכאבים החזקים בגבו. רונן קיווה שלא נגרם לו נזק בלתי הפיך. החריקות מכיוון עמוד השדרה שלו נשמעו לו כמבשרות רע.
הוא עצם את עיניו וניסה להירדם, אך לא היה לו מספיק זמן בשביל זה.


פרק ט'

 כעבור חצי שעה, נכנסו שני אנשים לחדרו, הרימו את האלונקה, והובילו אותו שוב באותם מסדרונות בהם עבר קודם.
הפעם הם הכניסו אותו לחדר אחר. רונן היה מופתע ממראהו. זה היה נראה יותר כמו משרד יוקרתי מאשר חדר חקירות.
קיבל את פניו אדם שהציג את עצמו כרופא, וביקש לראות את גבו. לאחר שבדק את רונן ביסודיות, בישר לו כי הפציעה אינה קשה כשם שהיא כואבת. הוא פסק כי רונן יכול לשבת, והגיש לרונן כדור לבנבן. רונן הביט בכדור בחשדנות, והרופא הסביר לו שזהו משכך כאבים. הוא הורה לרונן שייקח את התרופה ולא יעשה שטויות, כי יש כאן כמה שמאד יתרגזו לשמוע שהוא לא משתף פעולה.
רונן נטל את הכדור הקטנטן בין אצבעו לאגודלו. הכדור כמעט החליק מידו המיוזעת. הוא הבין בהחלט מדוע הביא לו הרופא משכך כאבים. הכאב היה בלתי נסבל כמעט, אך רונן לא הרשה לעצמו ליטול אותו. הוא חשש שמא הכדור יטשטש אותו, או יפגום בערנותו. רונן היה מודע לכך שהוא זקוק בשעות אלו למאה אחוזי ערנות. הוא ביקש כוס מים, גרונו היה מיובש לחלוטין. הוא לא שתה כבר קרוב לעשר שעות.
לאחר שהוגש לו מבוקשו, הוא הפנה את גבו לעבר הנוכחים, הטה את ראשו כלפי מעלה, והשחיל במיומנות את הכדור אל כיס חולצתו, מעמיד פנים שהוא בולע אותו, ואז שתה את כל כוס המים בלגימה אחת. כשהסתובב חזרה, הרופא כבר לא היה בחדר. שני הגברים הושיבו אותו על כיסא משרדי גבוה משענת. הם הורו לו לחכות במקום עד שיגיעו אליו. כאילו שהוא יכול לברוח לאנשהו במצב הזה.
לאחר המתנה לא ארוכה, נכנס גבר תמיר לחדר. הוא היה גבר רחב כתפיים, מתחיל להקריח, בעל חזות מכובדת.
הוא נכנס בצעד זקוף, מתיישב על הכיסא שמעבר לשולחן, וזורק לעבר רונן מבט של נחת.
רונן נע בחוסר נוחות על מקומו.
המכובד הסתובב חצי סיבוב בכיסאו, ואז פנה חזרה אל רונן, ופתח: "נעים מאוד, אני שומרון. אני מניח שעוד לא יצא לך לשמוע עלי."
רונן הנהן בראשו, נבוך. הוא לא קלט מה הולך סביבו.
"מנהל אגף המבצעים של השירות." הוא חייך. נהנה בעליל מהבעת ההפתעה שעל פניו של רונן. חגי שומרון האגדי! ידידיו מהצוות סיפרו שמי שרואה את פניו של שומרון- סימן שהוא 'בפנים'. הם ציינו שבדרך כלל זה לא קורה לפני חמש שנות וותק בשירות...
"ברצוני להשמיע לך משהו מעניין." הוא הפעיל את המחשב שעמד על שולחנו, פתח שם כמה קבצים, ולהפתעתו המרובה של רונן קול מוכר החל בוקע מרמקולי המחשב:

"נו, באמת, רונן, כולה כמה שורות, אל תהיה כזה. אתה לא מבין כמה זה נחוץ לנו."
"אתה לא מבין שאני יכול לשבת בכלא על דבר כזה. ומי זה בכלל חזי אורן?"
"זה מי שאולי רצח את ניר."
"מממה???"
"אמרתי אולי."
"מה אתם צריכים לדעת עליו?"
"הכל. כל מה שאפשר."
"ואם יתפסו אותי? יש מעקב על המחשב שלי, כפי שבוודאי ידוע לך."
"אתה חדש, מאין לך לדעת שאסור? ובכלל לא הבנת את חומרת המעשה!"
"לא יודע... אני מפחד."
"אם תסתבך במשהו- אבל רק אם תסתבך- תגיד להם שהכרחתי אותך באיומי אקדח לעשות את זה."
"כן?"
"אני לא אעזוב אותך ככה. מבטיח."
"טוב, אז בסדר."

רונן החוויר. שומרון דווקא נהנה מכל רגע. הוא צפה בעניין ברונן המנסה לשלוט על רגשותיו.
"לא ידעת שיש מעקב על החדשים?" שאל.
רונן ידע שהשאלה רטורית, אך לא התאפק מלהגיב: "האזנה טלפונית?"
"גם." חגי שילב את ידיו.
"זה חוקי בכלל?"
חגי חייך בשעשוע. "אנחנו מעל החוק, רונן יקירי. הוא לא משחק במגרש שלנו."
"אז בשם מה אתם מאשימים אותי, אם לא בשמו?"
"דבר ראשון, יפה איך שניסחת את השאלה מבלי להודות במעשה. דבר שני, אתה צודק. לא דייקתי בדברי. בפעילות הביטחונית שלנו אנחנו מעל לחוק, אבל רק בפעילות שלנו. כל מה שלא קשור לזה- החוק משחק בו תפקיד ראשי. שאלה טובה, עוזרי."
רונן חש באופן מוזר כלשהו כי הוא עומד למבחן. בכלל, מה פשר השיחה המוזרה הזו? אם יש להם כזו הוכחה טובה, לשם מה הם זקוקים להודאה שלו? הוא חש כי משהו נוסף, שהוא אינו מבין, מרחף באוויר. התחושה הזו שגעה אותו. האישוש לתחושה לא אחר לבוא:
"מאז שהגעת הנה שמתי עליך עין." סיפר לו שומרון. "רציתי לקחת אותך אלי, אבל לא ידעתי עד כמה אפשר לסמוך על האופי שלך. עד כמה הוא חזק. המבחן הזדמן לי מהר מכפי שחשבתי". הוא קרץ לרונן הנבוך, שלא היה בטוח כיצד עליו להגיב.
"עקבתי אחרי החקירה שלך, שהתבצעה בפיקוחי האישי. אני חייב לומר כי התפעלתי עד מאוד מטביעת העין שלי." ציין בלא ענווה יתרה. "אתה מתאים לאגף שלנו הרבה יותר ממה ששיערתי. רק נצטרך ללמד אותך כמה שיעורים בנוגע לנאמנותך..."
רונן קיווה שמשמעותה של המילה 'ללמד' לא אמורה להדאיג אותו.
משתיקתו המתמשכת של שומרון, הבין כי הוא מחכה לתגובתו. הוא כחכח בגרונו קצרות. "למה אתה מתכוון כשאתה אומר שאני מתאים לכם?" שאלה מצוינת, רונן, החמיא לעצמו.
"אני מתכוון לקור הרוח שלך בעת מעצרך, לעמידתך בחקירה, להתעלמותך הנבונה מהאיומים והפיתויים, ולזה." הוא גחן מעבר לשולחן, הכניס את ידו לכיס חולצתו של רונן ושלה משם את כדור משכך הכאבים.
"בדיוק כפי שניחשתי", אמר בנימה מרוצה. "אינסטינקטים משובחים, רונן."
רונן סובב מעט את פניו, מציץ על שומרון מזווית עינו במבט שואל. זה האחרון החזיר לו חיוך רחב.
"אוקי, "סיכם רונן. "אז עכשיו הבנת שאין מתאים ממני לאגף המבצעים שלך." חגי חייך למשמע הפסיקה הנחרצת. "אבל בכל זאת, אתם מאשימים אותי במשהו לא נעים למדי. אז איך זה ועבודה בשב"כ יכולים להשתלב יחד?"
"נגעת בנקודה חשובה." החמיא לו שומרון כשם שמחמיאים לילד קטן על שהצליח לשרוך את נעליו בפעם הראשונה. "ויש לי עליה תשובה מאד מסוימת." המשיך בנימה צופנת סוד.
רונן קרב עם כסאו אל השולחן בסקרנות, ממתין להמשך הדברים.
"חוץ ממני ומשני החוקרים, שזה, אגב, לא תפקידם הרשמי, אין מי שיודע במה הואשמת.
אני זקוק לך ולא מעוניין לוותר עליך בגלל סיבות טיפשיות כמו זו, אז ברצוני להציע לך איזו עסקה:
"אני סוגר את החקירה מפאת חוסר הוכחות, ואתה עובר לאגף שלי. דעתך?"
רונן הופתע. לכזו התקדמות לא ציפה! הוא התכונן להשיב בחיוב גורף, אך אז קלט שהוא בעצם נמצא בעמדת עליונות. שומרון זקוק לו, שומרון מציע לו עסקה! הוא יכול לקבל ממנו כל מה שיזדקק לו, ויש לו משהו כזה...
"יש לי תנאי." אמר בטון בטוח.
חגי הרים את גבותיו בהפתעה.
"אחי וחברו. מרגע שאני נכנס אליך, החקירה שלהם הופכת להיות חלק מהפעילות הביטחונית של השב"כ, ומותר לי לסייע להם בכל מה שיצטרכו."
שומרון הושיט את ידו הימנית. רונן לחץ אותה.
"סגור" הסכים שומרון, משהה את הלחיצה רגע יותר מהמקובל.


פרק י'

רגליים קטנות טופפו על רצפת הפרקט, זוג ידיים החזיק במאמץ ספר הגדול ממידותיהן, גוף צעיר התרומם על קצות אצבעותיו, אצבעות דקיקות ניסו להגיע לידית הדלת, ראש בהיר מסולסל פאות נתחב לתוך החדר, עיניים גדולות נצצו בעליזות, וקול בלתי בשל לחשש בעדינות: "טאטי?"
יענקי הרים את ראשו היגע. "מנדי!" קיבל את פני בנו בכורו בצהלה. הוא הניפו גבוה- גבוה, מחייך לשמע צווחות ההנאה שהפיק הקטן במקצועיות מושלמת. אחר הוריד אותו היישר אל ברכיו, מושיבו ביציבות ומנשקו באהבה חמה על מצחו.
"מה זה, מנדי?" יענקי שחרר בעדינות את הספר הגדול מבין אצבעותיו.
"הבאתי את זה כי רציתי שתלמד איתי!" מחה הילד על הגזלה.
"אה, בטח! בוא נראה מה אתה לומד..." יענקי חייך בתוככי ליבו למראה הבחור הקטן שבא ללמוד עם אבא. כלפי חוץ לא הראה דבר. מנדי היה רגיש לחיוכים שלא ברור לו מהי מטרתם.
מנדי דפדף במומחיות בין הדפים, מגיע לעמוד הנכון. "הנה, פרשת בראשית פרק ב'. הגענו לפסוק ט"ו, אתה יודע?"
"בטח שאני יודע, חמוד. הרי אתמול למדנו עד י"ד, זוכר?" יענקי ליטף את ראשו בחיבה.
הזמן הזה ביום, הוא החביב עליו ביותר. השעות בהן הוא נמצא עם ילדיו, חוזר איתם על לימודיהם, שומע איך עבר עליהם היום, מספר להם דברים מעניינים שקרו לו בליל האתמול.
הוא הציץ בבנו מזווית עינו. הוא לא שם לב כמה גדל בתקופה האחרונה. הוא גבה מאד, פאותיו התארכו, ומבע עיניו התבגר.
"וייקח ה' אלוקים את האדם..." מנדי פיזם בקול, אצבעו המורה עוקבת אחר המילים.
"מצוין, עכשיו תסביר את הפסוק. מה זה 'לעבדה ולשמרה'?" יענקי הורה על המילים המתאימות.
"לא, טאטי, אני רוצה שאתה תסביר!" מנדי הסיט את ידו של אביו מהחומש.
"אני כבר יודע את הפירוש, מתוקי. אני רוצה לשמוע מה הרב'ה הסביר לכם, ואם הבנת את מה שהוא אמר." הסביר לו יענקי כשעיניו מרצדות בשעשוע.
"טוב, אז לעבדה זה לעבוד..." מנדי נכנע מהר, והחל מסביר במרץ את הדברים, תוך הנפת אגודלו הימני בתנועה הידועה של 'קל וחומר'. כנראה כך רגיל הרב'ה ללמד, הבין יענקי.
הוא לא מוותר על הלימוד עם מנדי אפילו לא יום אחד. לא עם מנדי, לא עם מוטי, ולא עם הילדים הבאים שיבואו אחריהם בעז"ה. הוא דואג שלא להם יהיה סיכוי לנפילה שהוא חווה בצעירותו. סוג של פוסט- טראומה, כנראה.
יענקי עפעף, והצטרף בקול להסבריו של מנדי, מתעלם מהבעת הפליאה שעלתה על פניו של הלמדן הצעיר.


"יענקי?" פערי הציצה לחדר העבודה שלו.
"כן?" יענקי פסק באחת משירתו.
"התפללת כבר מנחה?"
"עוד לא. למה?" יענקי הופתע. מה למנחה ולחמש בצהריים?
"כי עוד שלוש דקות שקיעה."
"מה?? השעה חמש ורבע, פערי!"
"לא, השעה שש שלושים ושבע. השעון הזה לא מכוון." פערי נכנסה לתוך החדר והסירה את שעון הקיר. "לא שמת לב שמחשיך בחוץ?"
"לא. תודה, פערי!" הוא חטף את הכובע מהמתלה, לובש את החליפה תוך דילוג על שלוש מדרגות המבואה.
"תזהר בנהיגה!" קראה פערי מאחורי גבו, ונכנסה חזרה הביתה.
היא נאנחה לעצמה. דבר כזה עוד לא קרה. שיענקי יפסיד תפילה? טוב, כמעט.
ברור שאף שופט לא ירשיע אותו, זה בהחלט לא היה באשמתו, התקלה עם השעון. אך היא לא מכירה עוד אברכים שעומדים ליד חלון גדול שצופה ישירות אל השמש השוקעת, ולא קולטים שהגיע הזמן למנחה. גם אם הם שקועים מאד באיזה תרגיל מורכב של פיתוח קול.
היא ניסתה לנחם את עצמה בכך שאינה מכירה אברכים רבים. אחיה היחיד הוא בבחינת צדיק נסתר, וחוץ ממנו אין לה עוד אברך צעיר שהיא מכירה את הלך מחשבותיו, ונהיר לה כיצד ינהג במקרים מסוימים.
היא ניגשה אל הכיור, מתחילה לסבן במרץ את הכלים של ארוחת הצהריים, מעדיפה שלא להשתמש במדיח. היא זקוקה לפעילות טכנית עכשיו. מחשבותיה נדדו אל בעלה זה שש שנים.
יענקי השתנה מאד במשך השנים האלה. היא לא יכולה להגיד שאי אפשר להכירו, כי מבחוץ הוא לא השתנה בדרסטיות. כאן הצר מעט את המכנס, כאן קיצץ מדודות את הזקן, עיקר השינוי היה מהותי יותר. הלך מחשבותיו השתנה כמעט לחלוטין. גישתו נעשתה הרבה פחות מחויבת. הוא מרשה לעצמו הרבה יותר ממה שהיה רגיל, וזה מפחיד את פערי.
היא ניסתה לעקוב אחר שיחותיו, חשבה שזה מגיע מחבר, המשפיע עליו לרעה. אבל די מהר קלטה שזה לא חבר ולא סביבה. זה הוא שמרע לעצמו.
דמעות עלו בעיניה. היא זנחה מיד את הכלים, מוציאה בזריזות בצל מהמקרר ומתחילה לקלף, שיהיה לה תירוץ עבור הילדים הסקרנים שלה, שמתרוצצים לרגליה. אסור לילדים לראות את אמא בוכה. אחת ממשנותיה המפורסמות של אמה, הרבנית גולדמן, מנחת הורים מצליחה.
היא כל כך רצתה בעל צדיק וירא שמים. התפללה על כך מכיתה ו'. כשהגיעה לגיל שידוכים ידעו כל השדכנים שבתחום הזה פערי גולדמן לא מתפשרת. שיהיה עני, שיהיה צולע, אבל שיהיה צדיק. כשהגיעה ההצעה של יענקי, ידעו כולם שהנה הגיעה ההצעה המושלמת. גם טוב מראה, גם מוכשר, גם מגיע מבית אמיד, גם בעל מידות, והכי חשוב- בין הבחורים הטובים בשיעורו. אמנם לא ברמת הלמידה, אבל בהחלט כן ברמת ההתמדה.
פערי קצצה את הבצל בתנועות חדות, חושקת את שפתיה. חוץ מזה שהוא בחור טוב, הכל היה נכון. כולל העניין של המידות.
לחינוך הילדים היא לא דואגת. יענקי הוא טיפוס חם ורגשן. הוא מהווה דוגמה מצוינת עבור הדרך בה על היהודי להתרגש מהמצוות ולדבר עם ה'. היא גם שמה לב שהוא מאד משתדל לייקר עבורם את ערכה של התורה.
לפני כמה ימים ראתה אותו מחזיק את ליבי בת החצי שנה, ומזמר לה ברגש לחן שהמציא באותו הרגע, כשהוא משלב בו את המילים: 'דער באשעפער האט אונז ליב, און אונז האבן עהם ליב'
כשהבחין שפערי מביטה בו, הוא חייך אליה במבוכה, ופערי לא התפלאה לגלות דמעה מציצה בזווית עינו.
מה שהיא לא מבינה, זה איך זה שכזה יהודי טוב ואוהב ה' יכול להתדרדר ככה. איך זה שהוא לא מרגיש בושה עצומה במעשיו? איך הוא יכול להמשיך לשיר שהקב"ה אוהב אותו, בעוד שהוא הולך ומפנה לרבש"ע את גבו?
על עצמה כבר הפסיקה לרחם. היא דואגת עליו. כמה היתה רוצה לעזור לו למצוא את הדרך חזרה, אך מה לעשות שהיא עצמה אינה יודעת היכן היא נמצאת?
היא מבחינה במבטו המבולבל בזמן שהוא מפעיל את הסמארטפון הבלתי מוגן, או כשהוא מסדר את זקנו, וליבה מתכווץ מרחמים עליו, על שנפל רחוק כל כך, ואינו יודע איך לשוב.
דמעות זולגות מעיניה, וליבה שותת דם. מול עיניה עלה עכשיו שיעור של המורה פויכטוונגר, המחנכת שלה מכיתה י"ד: "לה' חשוב הרצון, ולא התוצאות" נשאה את קולה ברגש. "את זה כבר ידעתן מכיתה א'. אבל לא ידעתן שאפשר להקיש את זה גם לנושא הבית היהודי. שלחת את בעלך לכולל ללמוד תורה, אפילו שהיית זקוקה לעזרה שלו? ה' אומר לך: 'לא משנה לי מה בעלך עושה שם. מפטפט, שותה כוסות קפה או לומד עם כל ה'ברען'. אַת אֶת השכר שלך מקבלת כאילו בעלך לומד עכשיו כמו בזמנים הכי טובים שלו! כי את שלחת את בעלך ללמוד תורה, לא בידייך אם ואיך הוא לומד, אבל לך נחשבת כל שניה שהוא לא עוזר לך כאילו הוא יושב יפה בבית הכנסת ולומד!'" התלהטה, חוזרת, כדרכה, על התובנה בווריאציות שונות.
אבל אני לא רוצה את זה, המורה, בכתה עכשיו פערי. אני לא רוצה לקבל שכר כאילו בעלי לומד, אני רוצה לקבל כי הוא לומד. אני רוצה שבעלי ילמד ויכבוש את עולם התורה, לא שיחמם את ספסל הכולל במקרה הטוב, ובמקרה הטוב פחות ישב בחדרו וילחין שירים. לא רוצה להסתפק בניחומים האלה, המורה פויכטוונגר. רוצה בעל צדיק, כמו שחלמתי והתפללתי.


פרק י"א

הטלפון צלצל. פערי הציצה בצג. יענקי. היא משכה באפה, ולחצה על המקש הירוק.
"כן, יענקי." אוף, היא צרודה. היא ניסתה לכחכח בגרונה חרש.
"פערי? הכל בסדר?" המולה ברקע. איפה הוא נמצא עכשיו?
"כן, כן. למה?"
"סתם, היה נשמע לרגע שאת לא מרגישה טוב."
"הכל בסדר." חזרה, מתעקשת.
"טוב, תשמעי, רציתי לשאול אותך..." מישהו קרא בשמו. הוא סימן לו 'רגע' וחזר לטלפון. הוא לא פנוי לשיחות כרגע, הוא משוחח עם אשתו. "אין לי אירוע היום, כך שאני לא ממהר. את רוצה שאבוא לעזור לך להשכיב את הילדים, ואז אצא למעריב מאוחר, או שאשאר כעת למעריב ואשוב הביתה מוקדם יותר?"
נכון, הילדים! היא שכחה לגמרי מהשעון. פערי התביישה מעצמה. כל כך לא מתאים לה...
היא הציצה על מנדי ומוטי. הם התרוצצו אחד אחרי השני בצווחות פרא, שיכורים מעייפות. שעת השינה שלהם כבר עברה מזמן.
"פערי?"
"מה?" היא ענתה בחוסר ריכוז, מרימה מכונית צעצוע מהרצפה.
מה קרה לה היום? "את בטוחה שהכל בסדר?"
"בטח." היא התאפסה. "מה שאלת?" לחייה סמקו קלות.
"אם לחזור עכשיו לעזור לך, או להישאר למעריב." יענקי הודאג. פיזור הדעת הזה ממש לא מאפיין אותה.
"אה.. תישאר. אני אסתדר כאן." היא הביטה על הבלגן שסביבה. הלוואי שתסתדר. אולי תבקש מאחת האחיות שלה לבוא לעזור לה.
"בטוח? נראה לי שלא תזיק לך עזרה, אני שומע אותם עד כאן." הוא חייך.
"לא, באמת. הם כבר ממוטטים מעייפות, יירדמו אחת- שתיים." היא התביישה שיענקי יראה את מצב הבית, פחדה שיחוש בהתפרקותה. חששה שינחש את הסיבה.
"טוב, אם את אומרת..." יענקי סגר את הטלפון בהרגשה כבדה. הוא חש שמשהו לא בסדר בבית. לא עמד על טיבו.
הוא פנה אל האדם שקרא בשמו קודם. כשהבחין בזהותו, התרוממו גבותיו בפליאה. מה שולם ארנטרוי, גבאי בית הכנסת, רוצה ממנו? מעולם לא היה להם שיג ושיח, מלבד בשעת מכירת העליות בשבת.
"מה שלומכם, ר' יענק'ל?" פנה אליו האדם הפעלתן, לא פוסק מתנועתו התמידית.
"ברוך ה' יום יום." יענקי שם לב שהוא עונה את תשובתו של דובי גלבר, והתחייך.
"יופי, יופי, ברוך ה'." הוא דחה שיחת טלפון. "אז אתה שומע, ר' יענק'ל?" הרעים בקולו העבה.
"רציתי להציע לך להיות ה'בעל תפילה' שבוע הבא, בסליחות. מה אתה אומר? חיובי?"
"רגע, רגע, " עצר אותו יענקי ממרוצתו. "מה זאת אומרת, רק למוצאי שבת, או באופן קבוע?"
"כל השבוע, במניין הגדול. כאן, בהיכל. שש וחצי. עוד משהו?"
"שולם!" קרא לו מישהו מקצה בית הכנסת.
"רגע אחד!" החזיר, ופנה שוב ליענקי. "נו?" שאל, מבקש לסיים עם עוד משימה, ולהמשיך לרוץ הלאה.
"אהם.. בסדר." יענקי קיווה שקיבל החלטה נכונה בחלון הזמן הקצרצר שניתן לו.
"יופי, שכוייח." הוא לחץ את ידו של יענקי בעוצמה. יענקי נאנק חרש. "זיי געזונט, ר' יענק'ל. אני בא, מורדכה!"


שי נכנס לחדרו של רונן בצעדים חרישיים. רונן שכב במיטתו, ישן. הבעה חלושה על פניו.
הוא היה נראה כה קטן וחסר אונים בפניו החיוורות, ובתחבושת הגדולה שעטרה את ידו השמאלית.
שי חש התכווצות פתאומית בבטנו, שחסמה לו את קנה הנשימה. הוא ניגש במהירות לחלון, פותח אותו לרווחה. החלון בחדרו של רונן משקיף לגינה שסביב ביתם. לאחרונה עץ הנקטרינות שלח ענף ארוך שמגיע ממש עד לחלון, ועליו בחרה חוחית קטנה להקים את ביתה. גוזליה נמו כעת, מצטופפים בקן הקטון, כנף לכנף. אחים ואחיות. משפחה.
שי התבונן בהם בבושה. אפילו הציפורים יודעות שעל משפחה יש להגן. כל גוזל מפנה לאחיו מעט ממקומו, על מנת שלאחיו יהיה נוח.
אתה לא, שי. אמר לעצמו, עדיין משתנק. אתה שלחת את אחיך לחלץ עבורך את הבשר מפי האריה. ידעת היטב למה אתה גורם לו. מעלת בתפקידך, שי. מעלת בתפקיד האח שניתן לך. לא הגנת, לא שמרת.
הוא התנשף בקול, מפריע את רונן משנתו הקלושה.
רונן הרים את ראשו במאמץ מהכרית. "שי?!" התפלא. "מה אתה עושה בבית?"
שי ניגש אליו במהירות, מסדר את שמיכתו. "תזהר על הגב, רונן. תשכב."
רונן נשען חזרה על הכרית. "אבל למה הגעת הביתה?" התעקש.
"באתי לראות מה שלומך." לחש שי, אישוניו בורחים ממבטו של רונן.
"באמת?" רונן ניגן בקולו.
"אוף, שב"כניק נהיית לי." רטן שי.
"אני שואל ברצינות, שי. למה הגעת?"
"באתי..." שי אזר אומץ, אך אז השתפן שוב. "שום דבר. הנה, אני כבר הולך. תישן טוב." הוא פנה לצאת מהחדר.
"שי!" קרא רונן בקול חד.
הוא הסתובב. "מה?" שאל, כנוע.
"שב." רונן פקד.
שי מצא עצמו מציית לאחיו הצעיר ממנו בחמש שנים.
"מה אתה רוצה לומר לי?" רונן הביט באישוניו של שי, מחקה בבלתי היותו מודע את אביב, החוקר שחקר אותו.
"למה אתה חושב שיש משהו שאני רוצה לומר לך?" שי ניסה להיתמם.
"רואים את זה על כל תזוזה שלך. דבר."
"טוב." הוא נכנע. "אני רציתי... להתנצל." מלמל.
"רצית- מה?" הוא בטח לא שמע טוב.
"לבקש ממך סליחה." חזר כמו ילד בגן.
"סליחה על מה?" רונן באמת לא הבין.
"אתה מנסה לסחוט ממני הודאה?" שי חייך באומללות.
"עשה לי טובה, שי, ודבר ברור. מה אמורים להביע המשפטים האחרונים שהשמעת?"
שי שאף עמוק. "אני רוצה להתנצל על כל מה שעבר עליך בשתי היממות האחרונות באשמתי." ירה.
"אני לא מבין." רונן מצמץ. "מאיזה כיוון זה באשמתך?"
"בשביל מי סיכנת את עצמך, אם לא בשבילי? במה הורשעת, אם לא במעשה שביצעת עבורי? למה סבלת מחקירות מזעזעות, אם לא---"
רונן הרים את ידו במאמץ, קוטע את שי הנסער. "וואו, וואו, וואו, תירגע! מה הווידוי הנרגש הזה? תסלח לי, אבל אני עומד לסתור את המגדל שהקמת כאן. לא בשבילך הסתכנתי, לא בשבילך פעלתי, אלא נטו בשביל ניר." עיניו של שי נפערו בהפתעה. "מה יש, הוא לא היה חבר גם שלי? אסור לי להתמסר למענו?"
שי לא מצא מילים. הוא לא שיער התפתחות שכזו. לא ידע שרונן חש כה קשור אל ניר.
הוא השפיל את מבטו אל מיטתו של רונן, שעל קצה ישב, ואצבעו עקבה אחרי פיתולי ההדפסים שעל הסדין.
"מה?" ביקש רונן לדעת על מה השקט.
"כלום. אני מחפש מה לומר." שי משך בכתפיו.
"לא צריך לומר כלום, היית בדרך לצאת, לא?" רונן קרץ.
שי צחק. הוא חש הקלה כה משמעותית, לאחר שהסיר את עול ההתנצלות מגבו. הוא נשכב על המיטה באקט פתאומי של פורקן, הטיל עצמו לרוחבה והביט בתקרה.
רונן נעץ בו מבט מתפלא, אך שתק. הוא למד בזמן האחרון שהשתיקה תמיד טובה כתגובה על מצבים בלתי ברורים.
אחרי שנתן לשי דקות מספר של הרפיה, שבר את השתיקה: "אז איך התקדמתם עם ענייני החקירה עד עכשיו?"
שי התרומם לישיבה, והביט ברונן, עיניו כאובות. "לא התקדמנו כלום מאז ש... נעלמת. היינו עסוקים בדאגה לך."
"לא, אני מתכוון למה שעשיתם עד אז."
"אתה הרי יודע, אתה הבאת לנו את פיסת המידע האחרונה- אודות חזי אורן. כבר שכחת?"
"ואיך זה קידם אתכם?"
"בינתיים אנחנו די תקועים. ציפית שניצור קשר עם מאפיונר?"
"מאפיונר?!" רונן כיווץ את מצחו.
"מה לא ראית? זה היה כתוב בעמוד הראשון! 'מאפיונר בעל רקע בטחוני'."
"לא, לא ראיתי." רונן נענע בראשו לשלילה.
"איך לא ראית?" שי צמצם את מבטו בחשד.
"לא הסתכלתי בדפים האלו." הסביר רונן בפשטות.
"למה לא?"
"בשביל מה? זה מידע מסווג. אתם זקוקים לו, בשל הפרויקט. אני לא, אז אין כל הצדקה שאעיין בו. ואתה יודע מה?" רונן גירד בציפורן אצבעו הימנית את התחבושת שעל ידו השמאלית. "עכשיו כשאני חושב על זה, באמת היה עדיף שלא אדע מה מכיל החומר שהעברתי לך."

פרק י"ב


יענקי ישב על הספסל בבית הכנסת, מעיין בסליחות ופוזל לכיוון ה'עמוד'. עוד לא יצא לו לעמוד לפניו בבית הכנסת הזה.
בישיבה היה מתפלל הרבה, וגם בשנות נישואיו הראשונות, לפני שעברו ממונרו למונסי. האזור הזה 'מכובד' מדי. כאן מתפללים הרב, או זקני העדה. זו פעם ראשונה שפונים אליו בנושא זה.
פערי התרגשה מאד. חושבת שזה אומר שמעריכים אותו כתלמיד חכם. יענקי לא אמר לה כלום. אם לא מהמציאות- לפחות שתהנה מהדמיונות....
הוא יודע שהם לא מעריכים אותו, אלא את הקול שלו. הם לא נתנו לו את המשרה מפני שר' שולם התלהב לראות אותו באיזה שמונה עשרה, אלא מפני שר' שולם שמע אותו בחתונה או באירוע כלשהו, והחליט להפוך את התפילה בביהכנ"ס למשהו קצת יותר מוזיקלי.
משהו עורר אותו ממחשבותיו. הוא שמע את שמו נלחש שוב ושוב איפשהו מאחוריו.
הוא חידד את שמיעתו, והקשיב:
"הצעירים האלה השתגעו לגמרי!" נאם בלהט טוביה הולצמן, מ'חשובי' המתפללים בבית הכנסת.
טוביה הוא אדם שאסור לבזות. מותר לגזול ממנו, מותר לרמות אותו, על הכל הוא מוחל. על כבודו- לא.
כעת, נראה כי המעשה בו הוא דן היווה פגיעה אנושה בכבודו, כי הוא נסער ביותר. "מילא עם השיגעונות הנפוצים של הדור של היום- כבר השלמתי. אבל לקחת איזה 'שטינקר', צעירצ'יק עז פנים שלא יודע כלום מהחיים שלו, ולשים אותו ב'עמוד', שיתפלל סליחות? לא נשמע כדבר הזה! יש גבול לכל תעלול!"
יענקי התכווץ על מקומו. הוא נעץ מבט עמוק בסידור, כמפענח סודות נעלמים החרוטים מעבר למילים המודפסות בו. האנשים האלה, שחושבים שאם הם לוחשים- אף אחד לא יכול לשמוע דבר...
"מתחת לכל ביקורת." הסכים איתו נוחם אליה רוזנקראנץ, 'מכובד' נוסף. "הציבור שכח שתפקידו העיקרי של שליח הציבור הוא לא לסלסל בקולו, או להלחין ניגונים בלהט התפילה. שליח הציבור צריך להעביר את התפילות של כל הקהל, להעלות אותן לשמים. איך הם מעזים להעביר את תפילותינו על ידי שליח כה רדוד? באיזו רשות הם הורסים תפילות של קהילה שלוימה בשביל קצת מוזיקה?"
ערפו של יענקי התלחלח ונשימתו הפכה קטועה. הוא התכופף עוד לסידור, טומן כמעט את פניו בין דפיו.

שולם הציל אותו כשטפח על שכמו וסימן לו להתחיל בתפילה. יענקי נעמד, רגליו רועדות. הוא פסע לאט לכיוון העמוד, מרגיש כאילו הוא פוסע על ביצה, מנסה לשמור על יציבות. רק לא לשקוע. הוא יתפלל עכשיו, אין לו ברירה, אבל החלטה נחושה התהוותה בליבו: להתרחק מה'עמוד' כמפני אש. היום אחרי שחרית הוא ידבר עם שולם. הוא לא ישמש יותר כשליח ציבור. לא רוצה לקחת על עצמו עול תפילות של אחרים. לעולם.
הוא הגיע אל העמוד, פותח בתנועות איטיות את סידור שליח הציבור. פעם אחרונה שהוא מתפלל מתוכו.
יענקי עצם את עיניו בחזקה, לא לראות כלום. זוהי תפילתו האחרונה כש"ץ. הוא הטה את ראשו מעט למעלה, והחל בתפילה. הוא לא חשב על כלום, מוחו היה ריק ממחשבות. רק היה מרוכז בתפילה בכל רמ"ח איבריו וחמשת חושיו.
באותה תפילה יענקי האריך כפי שלא האריך מעולם. רבים מן הציבור התפלאו מעוצמת ה'ברען' שבתפילתו. לא לכזו רמה ציפו ממנו.
ויענקי לא הרגיש כלום. רק התפלל. סלסל בגרונו, חינן את קולו, והגיע לטונים שמעולם לא הצליח להגיע אליהם, לא פותח את עיניו פעם אחת.
שירת הברבור.

הוא קם לתפילת העמידה ופסע שלוש פסיעות אחורנית, משקיע את פניו בין כפות ידיו, והסידור עומד על הסטנדר לפניו.
רחשים של תפילה. דפדוף דפים, מישהו התעטש בקול. יענקי עמד דומם כפסל. מוחו מאובן. ידיו מתחילות להזיע, אך הוא לא מסיר אותן מעל פניו.
לפתע עבר כאב חד ופתאומי בראשו, שעורר אותו מקיפאונו. הוא התנשם. אצבעותיו נעו מעט, יוצרות רווח צר ביניהן. יענקי הציץ דרכו על שאר המתפללים. כולם בשמונה עשרה, מתכוונים חזק. זה עוצם את עיניו, זה מתנדנד בחזקה, כולם משוחחים עם בוראם, חולקים עמו את משאלותיהם הכמוסות, הם בפגישה עם אבא שלהם.
כתפיו שחו. משא אדיר הכביד עליהם. משא הייאוש.
אפילו להתפלל הוא לא מצליח. בושות. הוא לא מתבייש מהאנשים, הוא מתבייש ממי שהוריד אותו לעולם ונתן לו תפקיד. בן שסרח מתבייש להישיר מבט לאביו.
קטעים מהשיחה ששמע קודם הדהדו במוחו, לא נותנים לו להמשיך הלאה. הנה, כולם כבר יודעים בדיוק מהו מצבו הרוחני. יודעים אפילו טוב יותר ממנו. והם צודקים.
יענקי ביקש לבכות. ידע שזה לא ילך. הוא חש מיובש. בשביל מה להתפלל? שאל את עצמו. הרי התפילה שלו לא תתקבל בכל מקרה. זו סתם חוצפה, לעשות מה שהוא רוצה, ואז לבוא ולנבוח 'הב הב'. הרי כבר אמר נוחם אליה שלא זו בלבד שתפילותיו שלו אינן ראויות להישמע במרומים, הוא גם עתיד להעכיר את תפילות כל המתפללים. אוף, למה הסכים בכלל? אילו בושות... מסכן מי שנגזר עליו להתפלל במניינו.
בעצם.. עוד לא מאוחר מדי. החלטה נחושה התהוותה בליבו של יענקי. להתרחק מה'עמוד' כמפני אש. לא לשמש עוד כשליח ציבור. לא לקחת על עצמו עול תפילות של אחרים. לעולם.


ארז ישב מתוח, שתי ידיו על ההגה, לשם שינוי. הוא זמזם לעצמו לחן בלתי מוכר, שהתעוות קשות בכל פעם שהרכב קיפץ על פס האטה. שי חשק את שפתיו. אחרי דקה, כשל כוח סבלו, והוא התפרץ: "אולי תפסיק כבר עם הזיופים האלה?"
ארז השתתק מיד, המום. הוא המשיך בנהיגה מבלי להפחית מהמהירות שקבע לעצמו. 120 קמ"ש.
שי נבוך. הוא התנצל בחוסר נעימות.
"הכל בסדר, שי." הרגיעו ארז. "גם אני בלחץ מטורף עכשיו. אנחנו באותה סירה."
שי העביר את אצבעותיו בבלוריתו המסורקת למשעי ופתח מעט את חלון הרכב.
"תסגור." הורה לו ארז. "יש מזגן."
"אני רוצה אוויר. אכפת לך?" שי הניח יד על מתג החלון.
"אה, אין שום בעיה. רק חשבתי שחם לך."
"איזה חם, אני רועד מקור." הוא הכניס את ידו לכיס מכנסו הימני.
"מקור?" ארז לכסן אליו מבט משועשע.
"טוב, גם ממתח." הוא הודה. "אל תצחק עלי!"
"לא צוחק. רק חושב שאולי קצת הגזמת, אבל עזוב!" מיהר לבקש, לפני שלא יוכל לצאת מהוויכוח הזה. "בוא לא ניכנס לזה עכשיו."
"מה אתה אומר, איך נפתח את השי--- תזהר!" שי הוטח לדלת שלימינו בעיקול חד בו ארז לא האט.
"מצטער." אמר ארז ופנה חדות בעיקול נוסף. "מה התחלת לומר?"
"תגיד לי, יש לך תכניות ללכת לחקור את ניר?"
"מה זאת אומרת?" ארז פזל לכיוונו של שי.
"אני מתכוון לומר שאם תמשיך לנהוג בצורה הזו- יש סיכוי גבוה לכך שבקרוב נוכל לשוחח עם ניר חפשי."
"אבל אנחנו חייבים למהר, שי. אין לנו אפשרות לדעת כמה זמן חזי אורן יישאר בכתובת הזו."
"אז נבקש מרונן לעשות לנו איכון נוסף. החיים חשובים יותר מהפרויקט, ארז." הוא הניח את ידו השמאלית על זרועו של ארז.
"צודק." ארז האט מעט. "תחזור על מה שהתחלת לומר?"
"שאלתי איך נפתח את השיחה, לדעתך."
"לדעתי, עדיף לא לתכנן מראש. נפעל לפי התנאים. צריך להשאיר קצת מקום לספונטאניות, שי."
רכבו של ארז נעצר בחריקה על יד האנגר ענק.
"כאן?" שי הביט דרך החלון על האזור השומם.
"זו הכתובת שרונן מסר." שי בדק שוב בסלולרי. כן, זה המקום. הוא פתח את הדלת שלידו והעיף מבט לעבר שי. "אתה יוצא?" שאל.
שי נענע בראשו באיטיות. "משהו כאן לא נראה לי."
"זה לא משנה, שי. צריך לדב---"
"סע!" קטע אותו שי בבהלה.
ארז התניע את הרכב ועזב מיד את המקום, מספיק לראות את דלת ההאנגר נפתחת, ופרצוף בלתי מוכר עוקב אחריהם במבטו.
רק אחרי דהירה פראית של כחמש דקות, העז ארז להאט ולעצור. "מה קרה?" פנה אל שי, ליבו עדיין פועם בקצב מטורף.
"זה היה מפגש של אנשי המאפיה, ארז. אסור היה לנו להישאר שם רגע נוסף." השיב שי, מנסה להירגע.
"מניין לך?"
"זה היה ברור מאליו, אף אדם נורמלי לא נמצא במקום כזה מרצונו. זהו קן פורה למשפחות פשע. ואנחנו הרי יודעים שחזי חבר במאפיה הגדולה בארץ."
"יש בזה." הסכים ארז. "אז מה, חזרנו?"
"רגע, חכה." ארז חייג לרונן, וחיבר את הטלפון שלו לדיבורית של הרכב.
"שי? אתה חי?" קולו המודאג של רונן נשפך לחלל הרכב.
"אם אני מחייג אליך, אז כנראה שכן." שפתיו החשוקות של שי נפשקו לחיוך צר. "רונן, תודיע לנו כשהאובייקט משנה מיקום, בסדר?"
"אני עוד לא מכיר כל כך את המערכת כאן, אני לא יודע אם יש אפשרות לעקוב אחריו באופן רציף, אבל אני יכול לבצע איכון כל מספר דקות, ולהודיע לך כשהכתובת משתנה. עוזר?"
"עוזר מאד. תודה, אחי."
"בכיף. ביי."

"מחכים?" ווידא ארז.
"מחכים." שי נשען לאחור, עוצם את עיניו.


פרק י"ג


הטלפון שלו צלצל. יענקי פקח את עיניו והביט בו. זה היה השעון המעורר. השעה 5:30.
הוא נאנח עמוקות ומשך אליו את קערת נטילת הידיים. פערי פתחה עין מנומנמת.
"התעוררת, יענקי?"
"כן, אני צריך לצאת לסליחות."
"אה." היא הצטללה מעט. "שיהיה לך בהצלחה! תספר לי איך הלך."
"ברור." יענקי חשק את שפתיו, שלא לפלוט שום דבר מסגיר. הוא לא סיפר לה על השיחה ששמע, לא סיפר על ההחלטה שבאה בעקבותיה, וגם לא סיפר על כך שעוד באותו ערב הוא פנה לר' שולם, וויתר על התפקיד למישהו אחר.
היום הוא מגיע לבית הכנסת כאחד האדם. הוא יעמוד במקומו הרגיל וייתן למישהו אחר את הבמה.
הוא נאנח ונכנס לחדר האמבטיה, מנסה להעביר את התמונה שעמדה מול עיניו: הוא עומד על יד ה'עמוד' בבית הכנסת הענק, הקהל האדיר מתנענע בשקט ומקשיב לנעימותיו...
כדאי שיפסיק לחשוב על זה עכשיו, ולא תהיה לו התנפצות חלום בביהכנ"ס עצמו, כשיראה בחוש את החזן מתפלל, ואותו לא.


הטלפון של שי צלצל. ארז זינק ממקומו בדריכות, מנער את שי משנתו הקלה. שי קיבל את השיחה וענה בקול שליו.
"שי, הוא כרגע ברחוב המסגר והוא בתנועה. אני חושב שהוא ברכב, כי המיקומים משתנים במהירות."
"אוקי." ארז הציץ בשי. הוא הקשיב לרונן בהבעתו התמידית: שפתיים מהודקות, יוצרות פס צר, גבות מורמות מעט וזוג עיניים שמביט חזק, חודר. איך הוא לא בלחץ, שי הזה?
"אתה זוכר מה היה מספר הרכב שלו, כפי שהופיע בדפים מרונן?" שאל שי את ארז.
"אני?" ארז גיחך. "מצאת את מי לשאול..."
"לבדוק לך, שי?" התערב רונן ממשרדי השב"כ.
"לא, עזוב, אני זוכר. תן לי שניה..." שי עצם את עיניו בריכוז. ארז התחיל בינתיים בנסיעה.
"זה היה שמונה ספרות. חמש ארבע אחת..." הוא שפשף את מצחו בניסיון להזכר. "נגמר בשבע שתיים ארבע, ובאמצע...שלוש שמונה." הא פקח את עיניו בתחושת ניצחון. "ארז, נסה לאתר אותו."
"תגיד, מה לקח לך כל כך הרבה זמן?" התפלא ארז. "בדרך כלל אתה זוכר הרבה יותר בקלות!"
"לא קראתי בכלל את המספר הזה, כי הוא לא עניין אותי. נזכרתי בו עכשיו רק לפי מה שקלטתי בזווית העין." הסביר לו שי. "אנחנו כבר קרובים למקום?" שאל שלא ממן העניין.
"כן, ממש באזור. רונן," קרא לאחיו של שי, שעוד היה איתם על הקו. "תבדוק שוב מיקום."
"אתם מאד קרובים אליו. הוא איזה עשר מטר מכם."
"נראה לי שזה הוא, לא?" שי הצביע על שברולט כסופה שנסעה כמה מטרים לפניהם.
"אני חושב שאתה צודק." ארז הניד בראשו. "תבדוק את מספר הרישוי."
שי רכן קדימה, מתאמץ לקרוא משהו בחושך ששרר ברחוב. "כן, זיהוי ודאי."
"אוקי. תתכונן, אני מתקרב. רונן, אני סוגר, כן?"
"בהצלחה חבר'ה. תעשו טובה, תתקשרו מיד אחר כך, אל תעשו לי התקף לב, בסדר?"
הרכב של ארז הדביק את השברולט ואז האט בפתאומיות וגלש אל מול רכבו של אורן, מתייצב לרוחב הכביש וחוסם אותו.
אורן בלם מיד ויצא מהרכב, מנופף בידיו ורותח. שי וארז יצאו גם הם והתקדמו לכיוונו. חזי ניגש אליהם תוך צעקות מתמידות אודות החוצפה שהם מפגינים ו'מה זה ככה לחסום את הכביש באמצע הלילה?!'.

חזי היה מבוהל מאד. מחסום על הכביש בשעה מאוחרת, מיד אחרי אסיפה- משמעו כוחות המשטרה, או גרוע מכך- השב"כ. כן, הוא יודע שהם יושבים לו על הזנב כבר תקופה ארוכה. הוא מנסה להסוות את צעדיו, אך כפי שהוא יודע- לא כל כך הולך לו...
הוא צעק בקול, מנסה לחפות על המתח בו הוא חש. הוא התקרב אל שני הבחורים הצעירים, פוזל לעבר כיסיהם ומחפש את הנשק. ולא מוצא. משהו מאד מוזר לו.
הבהיר מבין השניים ניגש אליו, עיניו בורקות בהתלהבות. הוא פתח את פיו לומר משהו, אך אז הכהה צבטו ברגלו, ואמר בטון שקט ורגוע: "אנחנו מצטערים, אדוני, זוהי תקלה זמנית. אנחנו מבקשים לפצות אותך על העיכוב. תיכנס לרכב רגע, תמסור לנו פרטים לאן להעביר את הכסף?"
"מה?" חזי הביט בהם בבלבול. למה שלא יציגו את עצמם וזהו? מהן התחבולות הטיפשיות האלה?
"ייקח לנו זמן לפנות את הרכב מכאן, ולא נעים לנו שניאלץ לעכב אותך, אז אנחנו מציעים לך פיצוי כספי." הבהיר קולט מהר, התרשם חזי.
"אז למה שלא תיכנסו אתם לרכב שלי?" חזי לא טיפש עד כדי כך שייכנס לרכב בלתי מוכר.
הכהה לא התבלבל. "חשבנו שאולי גם תוכל לעזור לנו לתקן את התקלה. אתה מבין ברכבים?"
חזי שפשף את תנוך אזנו בהתלבטות. הם לא נראו לו כמו אנשי החוק. יותר כמו זוג אזרחים תמימים שמשחק בשוטרים וגנבים. רגע נוסף של שקילה, ואז התחיל להתקדם לעבר הרכב. ההבטחה אודות הכסף עשתה את שלה, אחרי הכל. הוא מישש את קת אקדחו. המתכת הקרירה נסכה בו תחושת ביטחון. ויש לו גם סכין מוסתר, לכל מקרה שלא יבוא.

ארז לא האמין למראה עיניו. זה הצליח להם! אלוקים עדו כמה היה לו קשה לא לפרוץ בצחוק מתגלגל באמצע השיחה המפוברקת הזו.
הוא ושי ליוו את אורן משני צדדיו. הם הגיעו לרכב, ושי פתח את הדלת האחורית. הוא סימן לחזי להיכנס. זה האחרון היה נראה דווקא די משועשע מהמצב. הוא התיישב בקלילות על יד החלון. שי נכנס אחריו וארז הגיע מהצד השני, מבקש ממנו יפה לזוז מעט לכיוון האמצע ומתיישב על ידו.
מיד כשטרק ארז את הדלת פתח חזי את פיו: "קצר ולעניין, מה אתם רוצים?"
לארז היתה תשובה מוכנה: "לשמוע את כל מה שיש לך לספר על התאונה בה נרצח ניר זיו לפני שבועיים." וואו, רק שבועיים עברו מאז!
מראהו של חזי השתנה בשניות: הוא החוויר קלות- רק קלות, כי הוא יודע לשלוט ברגשותיו- סבר פניו נאטם לחלוטין, וטמפרטורת קולו ירדה למינוס תשעים מעלות צלזיוס.
"שוב אתם, עם השטויות שלכם?" הוא השתלט יפה על הרעד שבקולו. "חשבתי שסיכמנו דברים ברורים מאד לגבי הנושא הזה."
"סיכמנו?" ארז כיווץ את מצחו בתהייה משכנעת. "לא זוכר דבר כזה."
חזי הבין מיד שאי אפשר לומר שיש לו עסק עם מקצוענים. הוא החליט להפחיד אותם קצת. "תקשיב לי טוב, קטנצ'יק." הוא הסתובב לגמרי לכיוונו של ארז, מתקרב ככל האפשר לפניו של זה. "לא מעניינת אותי ההצגה שלך, אוקי? אני מציע לך להפסיק מיד עם משחקי השוטרים וגנבים שלך, ולהתמקד במציאות, כי כשאני רוצה- אני באמת יכול להיות מסוכן."
"הופה, הופה," שי הניח את ידו על שכמו של חזי, מאלץ את זה להסתובב אליו ולהרפות מארז. "לא להיסחף, אדון אורן. אין צורך באיומים מעין אלו, או בדברים אחרים. בוא תקשיב לי רגע, נדבר כמו שני בני אדם. אני שי עוזרי, כבר יצא לנו לדבר," שי חייך אליו חיוך כובש. חזי הקפיא את שפתיו, שלא תתעקלנה מעצמן. "וזהו ארז, חברי. אנחנו כרגע מתעניינים בפרויקט שניר ערך בתקופה שלפני מותו. התרשמנו שאתה סייעת לו בפרויקט, ואינך מעוניין לחלוק גם עמנו את המידע הזה. בחנו את הנושא הזה, והגענו למסקנה שזה מפני שידוע לך משהו אודות מותו.
עד כאן הכל מוסכם, כן?" הוא פנה במפתיע אל חזי. להסכים? לא להסכים? ברור שלא להסכים, רק מה- לא נראה לו שזה כל כך ישפיע על דעתם של אלה.
בהיסוס, הוא הנהן בראשו לאישור.
"יופי." הפטיר שי בענייניות. בתוך ליבו הוא שאג מהפתעה. כל כך מהר הוא מודה? איך זה קרה?!
"אז ניסינו לדבר איתך בטלפון וכמו ששנינו יודעים- זה לא כל כך הלך..." הוא חייך שוב את חיוכו הידוע. "לכן החלטנו לתפוס אותך כאן לשיחה פסטורלית, לצלילי הצרצרים..."
חזי התכווץ על מקומו. באופן מוזר, הוא חש כאילו הוא בחקירה מקצועית עם חוקר מנוסה היודע את מלאכתו היטב. מה יש בבחור הזה שגורם לו לציית באופן עיוור לכל מה שהוא אומר?
"אז מה רצית לומר לנו?" שי התרווח על מקומו.
"לא רציתי לומר כלום." מלמל חזי, ממצמץ בעצבנות.
שי הזדקף. "ובכל זאת?" הוא הביט עמוק לתוך עיניו של חזי.
חזי התפתל, מסיט את עיניו  מהמבט החודר. "לא יודע על מה אתה מדבר."
"חזי," ארז הקשיח את קולו, מחקה את שי. "זה הרבה כסף, אם כן. ואם לא- דברים אחרים."
"שתוק, צוציק." על ארז הוא עוד חש, איכשהו, איזו שהיא עליונות.
ארז שקע חזרה במושבו, משאיר לשי את הבמה.
"אני מחכה. יש לנו את כל הלילה." שי הוציא את הסלולרי מכיסו והחל להתעסק בו.
חזי נאנח. הילד למד שיטות חקירה מתקדמות, כמו שזה נראה. העיקר שבינתיים הוא לא מציק לו עם המבט נורא ההוא.
ארז שקע גם הוא בנייד. הוא שלח הודעת טקסט לשי: 'עד מתי אתה חושב למרוח אותו ככה? תיכף יעלה השחר!'
שי קרא את ההודעה והעיף מבט באורן. 'לא נצטרך להמתין עד עלות השחר, אל תדאג.'
הוא הרים את מבטו מהמסך. "אז מה החלטנו?"
חזי הופתע מנימת הדיבור הידידותית. הוא הסב את פניו וחתם את פיו.
"חמש." אמר ארז כמו לעצמו.
חזי הפנה אליו את מבטו מיד. "בשקלים?"
ארז הנהן.
"עשרים."
"אין סיכוי." ארז נבהל מהסכום.
"אז לא." חזי משך בכתפו.
"למה, כמה הם הציעו לך?" התעניין ארז.
"אתה לא באמת רוצה לדעת." חזי התיז לעברו, משחק אותה אדיש.
שני החברים שמו לב היטב לשינוי שחל בו. הוא מפחד 'מהם', הבין שי. אפשר ללחוץ עליו בעזרתם.
"דווקא כן. " התגרה בו ארז. "או שזה סוד?"
חזי שתק.
"עזוב מה כן," התערב שי. "אני רוצה לדעת מה הם הציעו לך אם לא תעמוד בשתיקה שלך."
זו היתה נקודת תורפה, חזי החוויר. נשימותיו התקצרו, והוא הביט נואש על מיקומו הלא סימפטי. שי מימינו וארז משמאלו, אין לו איך לצאת.
שי וארז החליפו מבטים. הוא לא מפחד, הוא מבועת. הוא מסויט. במה הם איימו עליו?
בכל מקרה, כל עוד הוא מתקפל ככה תחת האיום שלהם- אין להם סיכוי להוציא ממנו כלום.
רק מי זה 'הם', למען ה'???


ארז היה מתוסכל לחלוטין. "אתה מוכן להסביר לי מה זה היה? עד שהצלחנו לדבר איתו, והוא התחיל להיחלש! למה שחררת אותו?!"
"ארז, תירגע. אתה ראית בעצמך- לא היתה אפשרות לדבר איתו, הוא היה היסטרי לחלוטין. אם היינו לוחצים עוד קצת- הוא היה מאבד את העשתונות לגמרי. והיה לו נשק."
"אוף, אתה עם השיקולים שלך. מה שאני ראיתי בעיני זה שעוד רגע הוא פותח את הפה ומזמר. דיברת כבר עם רונן? אולי הוא יכניס לך קצת שכל."
"נכון, רונן! הבטחתי לו שאתקשר אליו מיד. רק תגיד שניה, מה הצעת לו חמש שקל? אתה נורמלי? חשבת שזה יקנה אותו?"
ארז בהה בו רגע בחוסר הבנה, ואז פרץ בצחוק אדיר שטלטל את כל גופו. "וואו, שי התעלית על עצמך לגמרי!" הוא מחה דמעות צחוק. "לא להאמין שמאחורי התמימות הזו מסתתר ראש גאון... חמש אלף, שי, דיברנו על אלפים." גל צחוק נוסף שטף אותו. "חמש שקל... אתה לא נורמלי..."
שי התלבט אם להסמיק, ואז החליט להצטרף לצחוק. אם התמימות כבר כאן, אז למה לא לצחוק על הדרך?


פרק י"ד


אולם האוניברסיטה הגדול המה תלמידים נרגשים. ההנהלה החליטה לרענן את התלמידים ביום העשרה נחמד שלא מן המניין. באותו הרגע עמד על הבמה המרצה למורפולוגיה. הוא בדיוק סיים את הרצאתו אודות המורפולוגיה של תווי הפנים, וביקש מהקהל מתנדב שיוכל להדגים להם את תוכן ההרצאה. "תמצאו מישהו מעניין, בחורים," ביקש. "שנוכל לסכם את מה שלמדנו."
החלו וויכוחים נסערים את מי לשלוח. ואז תלמידי ההיסטוריה העלו את שמו של שי עוזרי. הרעיון פשט במהירות ברחבי האולם, ותוך כמה שניות כולם צידדו בשי. חבריו הנרגשים הדפו אותו לעבר הבמה. שי הנבוך מצא את עצמו עומד מול המרצה, נותן לו לנתח את אישיותו על פי מראה פניו.
המרצה בחן את שי וחיוך עלה על פניו. "קודם כל," פתח. "אני מוכרח לומר שהרבה זמן לא יצא לי לראות מישהו שמראהו החיצוני תואם בכזו רמה את המשתקף מתווי פניו."
על פניו של שי עלתה הבעה מתעניינת.
"אתה טיפוס מאד מסודר," הוא הסביר. "כל מי שיראה אותך יוכל לקבוע כך. בגדיך מגוהצים ללא רבב, שערותיך מסורקות בדיוק מושלם עד השערה האחרונה, סוליות הנעליים שלך נראות כאילו אתה מנקה אותן כל יום באופן קבוע, וכך גם בפנים שלך: הן סימטריות להפליא, אין סטייה אחת קטנה, הן חלקות, נעימות וברורות.
"מבנה פניך כולל עצמות לחיים בולטות, פנים צרות וסנטר מרובע מעט, מה שהגדרנו קודם 'פנים אציליות'. התכונות של בעלי הפנים האציליות הן סדר וחוזק נפשי, חיוניות וקסם אישי."
הקהל לא מרוצה. הם תולים עיניים במרצה, מצפים לעוד. הוא מחפש עוד משהו מהותי, לא מוצא. למה הם מחכים? כבר אמר הכל!
כמה שניות של מבוכה עוברות, ואז קורא מישהו ששי לא מצליח לזהות: "תן רמת איי קיו!"
הקהל משתלהב ומצדד בו במרץ: "כן, תגיד איי קיו!"
המרצה מופתע. "מנת משכל אתם רוצים? אין בעיה. אבל אני לא אומר מספרים ברורים, רק בערך- לפי ממוצע- גבוה- נמוך. כן?"
לקהל לא אכפת.
המרצה מעיין בפניו של שי, ונכזב. דווקא הוא לא נראה כל כך חכם, בשביל מה הם מביכים אותו? הוא חושב מה לומר, שלא להביך את הבחור שמולו. "אממ... הייתי נותן לך תשעים ושבע."
הקהל פורץ בצחוק מתגלגל. גם שי מחייך חיוך רחב. "אני מבין שדייקתי יותר מדי." אומר המרצה למיקרופון, מרוצה מעצמו.
עכשיו הם לא צוחקים, הם קוראים קריאות מחאה. כמה שהגדילו לעשות אף רוקעים ברגליהם.
"מה, טעיתי?" הוא לא המום, ידע שהגזים כדי לתת לו הרגשה טובה. "נו, אז כמה באמת יש לך?"
שי מנסה להתחמק, אבל מישהו כבר דוחף לו מיקרופון ליד. הס פתאומי מושלך באולם. כולם מחכים לתשובתו. הוא מסמיק קלות. "מאה ארבעים ושתיים נקודה תשע שלוש."
סנטרו של המרצה נשמט. מישהו צורח: "מה?!"
כולם המומים. חוץ מארז. הוא מבסוט עד קצה גבול היכולת. תמיד ידע ששי גאון, לא ידע עד כמה!
המרצה לא נבהל. הוא מסביר את עצמו ברוגע: "זה מאד מעניין, כי תווי הפנים שלך דווקא מוכיחים את ההיפך. המצח שלך נמוך ודי צר, ועיניך יחסית קרובות לגשר האף. דרך אגב," הוא מוסיף בשנינות עמוקה. "אני רואה שאצלך מנת המשכל עומדת בניגוד גמור למנת המשקל..." הוא צוחק מהבדיחה של עצמו, מסתכל על גזרתו הדקה של שי.
גבו של שי רוטט מצחוק כבוש. הוא מביט עמוקות בציפורניו, אומרים שזה עוזר.
"ולפני שאני משחרר אותך, תרשה לי לציין משהו מחוץ לפרוטוקול..." שי מיד מרים את מבטו, משפט מרתק, אין מה לומר. "אני לא אומר לך את זה לפי הספר, רק מטביעת העין שלי: נראה כי יש לך נפש קרובה, אליה אתה מאד קשור, מישהו בו אתה נותן אמון. יש לך חבר טוב? או אפילו שניים..." סיומו של המשפט נבלע במחיאות הכפיים ששוטפות את האולם. שי מסמיק וקורץ לארז, שכמה בחורים נמרצים שולחים אל הבמה.
הם נעמדים זה לצד זה, צוחקים. עכשיו המרצה מרגיש שהשיב את כבודו האבוד. הוא מביט בהם חזק, בוחן, עוד לא מרוצה. "אפשר לשאול אתכם משהו?" הוא מהסס.
הם מושכים בכתפיים. "קודם כל תשאל, אחר כך נחליט אם לענות." מפרט ארז.
"זה רק שניכם, או שיש מישהו נוסף? זה פשוט לא נראה לי מספיק..."
הסערה באולם שוככת באחת. מתח מחשמל באוויר.
ארז נושם עמוק. לזרום, הוא משנן לעצמו. "כן, זה... ניר." הוא אומר כדבר המובן מאליו.
"ניר?" המרצה מבין שזהו קוד פנימי לסיפור ארוך וכבד.
"כן," עכשיו זה שי, מדבר בכבדות. "לא משנה. היה לנו חבר שנהרג בתאונה, לפני שבועיים וחצי. היינו מאד קרובים, שלושתנו." הוא מצטרד, ומשתתק מיד.
"הוא היה בגילכם?" מתעניין המרצה.
ארז מהנהן בראשו. שישתוק כבר המרצה הזה עם השאלות החופרות שלו.
"איפה היתה התאונה?" כנראה התייאש שם בגן עדן מהתור לחלוקת הטקט ופרש באמצע, משער שי.
"בתל אביב". עונה ארז בטון שמתאר בדיוק את דעתו אודות המרצה ושאלותיו.
הוא מבין את הרמז ושולח אותם חזרה למקומותיהם. לא לפני שהוא לוחש על אזנו של שי: "חכו לי בחוץ עוד כמה דקות, אני צריך לדבר איתכם".



"טאטי!" מנדי מזנק על אביו מיד בכניסתו אל הבית. יענקי צוחק, מסדר את הכיפה על ראש בנו.
"מה אתה מתרגש? נפרדנו רק היום בבוקר!"
"הרב'ה הביא לנו חידה ואמר שנשאל את אבא, והוא מביא פרס למי שיודע את התשובה! וחזרתי הביתה ולא היית ומאמי אמרה לי שאני אחכה לך ו..." מנדי עוצר כדי לנשום.
יענקי מנצל את ההפוגה כדי לצחוק שוב. איזה מותק של ילד.. הוא מרים אותו ונושק על לחיו.
"והוא חילק לכל ילד דף עם החידה. הנה זה." מנדי דוחף למול עיניו דף קטן. המילים מרצדות ליענקי מול העיניים. החיוך נעלם.
הוא מוריד את מנדי, שולח אותו לשחק עם מוטי בהבטחה שיעבוד על החידה. יעבוד, ההגדרה המדויקת.
צריך לפטר את הרב'ה הזה, יענקי נסער. מי נותן לילדים בני חמש חידה מהגמרא? מהגמרא! ומה עושה ילד כמו מנדי, שאבא שלו לא יודע ללמוד גמרא?
מחר כולם יגיעו לחיידר עם דפי התשובה ביד, חוץ מבנו שלו. מילא הוא, אבל למה גם הילד שלו צריך לסבול בגלל ה'כשרונות' שלו?
יענקי קורא בכל זאת את החידה. הוא לא מבין מילה. כתוב שם שמדובר במסכת ברכות. הוא הולך לארון, מוציא גמרא וחוזר לשולחן. הוא פותח את הגמרא באקראיות. קורא. לא, זה לא קשור לנושא. הופך דף, שניים. ככה יצטרך לעבור על כל הספר? משהו גואה בו. אולי כעס? הוא טורק את הכרך הכבד, משאיר אותו על השולחן ועולה לחדר הילדים.
"מנדי," הוא נשען על המשקוף בפתח החדר. "מתי הרב'ה אמר שצריך להחזיר את החידה?"
מנדי מרים את ראשו מהמגנטים. "הוא אמר שמי שמחזיר עד יום ראשון מקבל ת'פרס." עונה, ובאותה נשימה הוא מוכרח לברר: "גמרת לעשות את החידה?"
יענקי לא צוחק מהניסוח המתוק. הוא רק מפטיר: "בשבת נהיה אצל זיידי ליבער. הוא 'תלמיד חוכעם' גדול, הוא בטח ירצה לעזור לך."
למנדי לא באמת משנה מי פותר את החידה, אם אביו או זיידי ליבער, העיקר שיקבל את הפרס. הוא שוקע חזרה במשחק המגנטים, מנותק מהעולם.

יענקי יורד לאט במדרגות מחופות העץ, נאנח. כמה שינסה לברוח מהגמרא- תמיד יפגוש בה בכל צומת בחייו. הוא חשב שעד שמנדי יהיה בן שמונה לא יצטרך להתעמק בה שוב. לא שיער עד כמה המלמדים בחיידר מסוגלים להיות יצירתיים.
הוא נכנס למטבח, מסתובב סביב עצמו. הכישלון המחודש הסיג אותו הרבה אחורה. כל מה שהתפתח בו בימי הבחרות ולאחר החתונה- כאילו קרס ונעלם. שוב הוא חזר למחוזות הייאוש והתיעוב העצמי.
מוטי נכנס למטבח. "טאטי, אני צמא!"
"אז מה אתה רוצה ממני?" החזיר לו יענקי בפיזור נפש.
מוטי נעץ באביו עיניים תמהות. "תביא לי מים!" הבהיר את הברור מאליו.
יענקי פתח את ארון התרופות, הוציא כדור טיילנול והגיש למוטי.
הקטן פתח זוג עיניים המומות. "מה זה?"
"מה- מה זה?" רוחו של יענקי התקצרה. "לא ביקשת---" הוא הבין פתאום והביט בכדור שבידו. "מים?" השלים את המשפט, נבוך. "סליחה חמודי, אתה צודק." הוא הכניס את הכדור לפה ובלעו.
"אתה לא מרגיש טוב?" שאלה פערי, שבדיוק נכנסה למטבח.
"אני? אממ.. " יענקי עבר על גופו בסריקה מהירה. הוא מרגיש טוב? "אולי קצת כואב לי הראש. למה?"
"כי ראיתי שלקחת טיילנול". היא מילאה חצי כוס חד פעמית מבר המים והגישה למוטי.
"לקחתי?" יענקי הביט מופתע בכף ידו הריקה. נכון, הוא בלע את הכדור. למה?
"אתה צריך ללכת לישון מוקדם יותר בשבוע הזה".
"למה דווקא עכשיו?" יענקי באמת לא הבין.
"כי אתה קם בחמש בשביל סליחות ואז אתה עייף כל היום".
"דווקא אני לא כזה עייף. ואין סיכוי שאני הולך לישון מוקדם יותר, התקופה הזו מפוצצת אירועים".
"אה, חבל". פערי מביטה בו במבט מוזר.
"מה קרה?"
"שום דבר". היא מתחמקת.
"טוב". הוא מעדיף להניח לה, אין לו ראש לזה עכשיו.


פערי יוצאת מהמטבח, טרודה. יענקי עצמו אמר שהוא לא עייף, אז למה הוא מתנהג כמו מישהו שלא מצליח להחזיק את הראש מחוסר שינה? הסצנה עם המים ממש לא התאימה לו. וזה לא הכל, גם לא מתאים לו לשים לב שהיא מוטרדת ממשהו ולא להתייחס לזה.
היא מוצאת את עצמה מקווה שזה מחרדת יום הדין הקרב, אך יודעת מעולה שזה לא זה.

שי, ארז והמרצה שהציג את עצמו כגלעד אלקין מצאו לעצמם גומחה קטנה ביציאה מהאולם. לא מי- יודע- מה נסתר מעין הציבור, אך שקט מספיק בשבילם.
שי וארז המתינו למוצא פיו של המרצה. גלעד שתק.
לארז נמאס מהר מהשתיקה המשמימה, הוא שילב את ידיו בקוצר רוח ושחרר לאוויר מילה אחת: "מה?"
גלעד נע בחוסר נוחות. "טוב, אז... הבנתי שאתם מעוניינים לשמוע פרטים על מותו של ניר, נכון?"
שי וארז המומים. ארז שחרר את ידיו. "לא הצגת את זה כך", הוא לואט.
"לא משנה מה חשבתם, אני קצת ממהר, פשוט... יש לי הרצאה עוד מעט. רוצים לשמוע מה יש לי לומר או לא?"
הם מאשרים בחיפזון.
גלעד כחכח בגרונו והדף אותם קלות פנימה יותר, הוא עצמו ממש נלחץ אל הקיר. "תשמעו", הוא לחש, מעיף לאחור מבטים חוששים. "אתם יודעים לשתוק, נכון? כי מה שאני מספר לכם עכשיו אלו עניינים ש... איך אומרים? השתיקה יפה להם".
הדופק של ארז האיץ מעט. למה הוא עומד לחשוף אותם?
גלעד פער את פיו כעומד לומר משהו, ואז סגרו חזרה. "טוב, לא משנה." מלמל. "זה לא באמת כזה חשוב."
ארז זינק מיד ותפס בזרועו, מונע ממנו ללכת. "חשוב מאד, אדוני." אמר בטון קר. "אתה נשאר כאן ומספר לנו כל מה שאתה יודע, ברור?"
שי הסמיק בשביל ארז. הלך רחוק, הבחור...
גלעד שחרר את ידו בעדינות תקיפה. "קצת יותר לאט, ילד". נזף בארז. "עם כל הכבוד, יכולת להיות בן הזקונים שלי, לא להיסחף!"
ארז נבוך. הוא לקח פסיעה אחורה.
"אני יודע שאתה מתוח", המשיך גלעד. "רק מה- אני באמת מפחד. מדובר בבן שלי, מבין?"
"לא". ארז משך בכתפיו. חד וחלק.
גלעד התחייך בעל כורחו. "בואו נעשה עסק- נשכח מהשיחה הזו וזהו. אוקי?"
שי התקדם. "עסק הוא דבר הדדי. אני מבין מה אתה תרוויח מהשתיקה שלנו, אבל למה שאנחנו נרצה בה?"
גלעד הרחיב עוד את חיוכו. "שאתה חכם כבר אמרנו. מאה שלושים וכמה?"
שי טלטל את ראשו בחוסר שביעות רצון. "תישאר ממוקד בשיחה, מר אלקין, בסדר?"
גלעד התנשף. "לא מבין מה לא ברור פה. רציתי לומר לכם משהו, התחרטתי, זהו! למה ללחוץ?"
"מתנצל, באמת לא בסדר מצידנו, אבל תבין אותנו: חברנו נהרג בלי סיבה נראית לעין, וכאן מתחת לאף שלנו מונח לו קצה חוט, אל תבטל אותנו מכל וכל!" ארז הספיק להתאושש. "יש לך את מילת הכבוד שלי שלא נעביר מידע שלא תרצה".
"השאלה היא כמה שווה מילת הכבוד שלך". המהם גלעד.
"המון". ארז הישיר מבט לעיניו של גלעד. "לעולם איני יורק לבור ממנו שתיתי".
שי חייך קלות. "יש לי בשבילך דוגמה טרייה, אדוני". הוא מרפק את ארז. "רק לפני שבוע וחצי הוא הסכים להיזרק לכלא בשביל להציל חבר שעזר לו".
גלעד נשך את שפתו העליונה. "טוב". פלט, מסתיר את הרתיעה שעלתה בו למשמע משפטו האחרון של שי.
עיניו של ארז נדלקו.
"אבל לא כאן". מיהר גלעד למתן את הרוחות. הוא רמז בעיניו על מעגל שהספיק להיווצר לא רחוק מהם ודן בערנות אודות הקשר בין המרצה למורפולוגיה לשי וארז.
"אז נצא החוצה". ארז כבר ארגן ספסל ריק בפינה מוצלת ושקטה.

פרק ט"ו

האאודי הכהה שקיבל שי מאביו בעת השלמת תוארו הראשון החליקה מעדנות על הכביש, משמיעה לחש חרישי. שי ישב זקוף ועיניו נעוצות בכביש, מביטות בארז רק בעצירות ברמזורים.
ארז היה שקוע בטלפון, תוך שהוא מתופף באצבעותיו על דלת הרכב, כהרגלו, מותח את עצביו של שי עד לסף.
חריקה מצמררת הקפיצה את ארז ממקומו, ואז חבטה אדירה הטיחה אותו אל רצפת הרכב. הרכב היטלטל בפראות ושי ניסה להשתלט עליו בנשיכת שפתיים. הוא אחז בחזקה בהגה, מתאמץ לשמור על עצמו על המושב. כמה שניות של חוסר שליטה, ואז הרכב השתעל ועצר. ארז התרומם במאמץ והרים את מבטו אל שי שישב על מקומו חיוור כמת ומלמל: "הוא לא נורמלי... ראית איך הוא נכנס לי בין הגלגלים? איזה פחד... רגע הוא נהג יפה לידי, ופתאום---"
דמו של ארז קפא. זה לא יכול להיות מקרי, מישהו ניסה להרוג אותם במתכוון.
הוא הסב את פניו בחשש לחלון, מפחד להיפגש פנים מול פנים במוודא ההריגה שנשלח בוודאי לאחר הנהג.
 לא היה שם איש. רק טור מכוניות צופרות וסימני צמיגים על הכביש.
שי רעד בכל גופו. הוא לא הפסיק להתוודות בלחש: "אבא שלי צדק, אבא צדק..."
"צדק במה?" התערב ארז בברוטאליות.
"אתה יודע כמה זמן לקח לי לשכנע אותו שאני יכול לעשות רישיון נהיגה? הוא ואמא שלי היו בטוחים שברגע שאתיישב על יד ההגה - אמות. אתה רואה", הוא החווה בידו על הפח המקומט. "הם די צדקו..."
"לא, הם לא". ארז העביר את לשונו על שפתיו, מתחבט בבחירת הדרך הכי פחות מבהילה להעביר את המסר המבעית. "אני לא חושב שהייתה זו אשמתך".
"לא?" שי נשא אליו עיניים אומללות, מעוררות רחמים.
"לא. זה היה משהו מכוון, שי".
"משהו מכוו--- אמאלה!" כמה שהיה חיוור עד כה - הרי שכעת גוון פניו התאים עצמו סופית לגוון המאזדה הלבנה שמאחוריהם. "זה לא היה ניסיון התנקשות, ארז, נכון?"
ארז לא הגיב.
"לא, נכון?" התחנן שי בפאניקה.
ארז הנהן לאיטו. "זה כן היה", לחש.
שי מחה את מצחו ביד רועדת.
"צר לי", הוסיף ארז.


"מיהו בעל הרכב?" השוטר צעד קדימה בחשיבות.
"אני". שי הרים את ידו כילד צייתן מכיתה ב'.
"אתה היית הנהג?"
שי הנהן בראשו. הטלפון שלו אותת על שיחה נכנסת. אבא. איך הוא הספיק כבר לשמוע? טוב, נו, על אבא לא שואלים שאלות. במיוחד לא על אבא שלו... הוא שלח לו הודעת התנצלות והחזיר את המכשיר לכיס.
"שם?" השוטר הניח את ידו על המותן, מנסה להפגין רושם. 'בטח מקרה ראשון שלו...' הרהר ארז באנחה קלה.
"שי עוזרי".
"תעודת זהות".
שי שלף את תעודת הזהות שלו ממיקומה המדויק: בתא השטרות, בתוך הארנק, בתא הכפפות של הרכב. בתחילת כל נהיגה הוא מוציא את הארנק מהכיס ושם אותו בתא הכפפות. הוא אף פעם לא שוכח לקחת אותו חזרה בסיום הנסיעה.
השוטר עיין בה בגבות מכווצות ואז הנהן לאישור. "ספר לי מה היה, ברגעים שלפני, באמצע ואחרי התאונה". הוא דחף את התעודה לידי עמיתו, הפחות ממנו בדרגה.
"נהגתי כראוי, במהירות המותרת ולפי כל כללי הנהיגה, הרכב השחור נסע לידי, עקף אותי, ואז פתאום עשה פרסה, נגח את הרכב שלי מקדימה ומיד הסתובב ונסע הלאה". שי משחק עניינים כרגיל. נס שארז השכיל לשבר את אזניו מבעוד מועד שלא כל שוטר יגיב כמצופה ממנו ויעביר הלאה את המידע אם יספרו לו על חשדותיהם.
"הוא לא עצר בכלל?"
"לרגע לא. הוא פשוט העביר הילוך תוך כדי נהיגה כשהסתובב".
"איזה רכב זה היה?"
"פז'ו שחורה, מספר רישוי 9573456. הפנס הימני שלו התנפץ בתאונה".
"איך אתה יודע את מספר הרישוי?" השוטר צמצם את עיניו בחשד.
"ראיתי אותו". שי משך בכתפיו.
"תענה לי ברצינות!" הוא הביט בו במבט מאיים. ארז תקע את מבטו ברצפה, מחניק גיחוך.
"ברצינות! אני זוכר כל מספר רישוי שאני רואה. המאזדה שם היא 54676936, הרכב הכתום הוא 3549476, והמספר של הניידת שלך הוא מ- 5074 ".
השוטר מצמץ בבלבול. הוא הסתכל על המאזדה, ואז חזרה על שי. "טוב, נחפש רכב כזה. אני צריך את רישיון הנהיגה שלך".
בזמן ששי נכנס אל הרכב די להוציא את הרישיון, השוטר מסר לתחנה את פרטי הרכב, ולחש לחברו: "נראה אם הם ימצאו אותו או שהגבר הזה מנסה לסבן לנו ת'ראש".



יענקי השתופף מעל הסטנדר. מימינו עמד אביו, עיניו עצומות ודמעות רותחות פורצות מהן. משמאלו התנדנד אחיו הערשי במבע רציני. והוא בתווך. עומד על מקומו, ליבו יבש כדפי המחזור שלו. והוא מתנדנד, ולא בוכה. רק בטנו צובטת, והוא צריך להתאפק לא להציץ בשעונו. עוד מעט סעודה... רחש דפדוף מעיר אותו מהרהוריו. הוא מתנער מיד ומקשיב לש"ץ, מנסה לקלוט איפה אוחזים.
אנחה כבדה משכה את תשומת ליבו. הוא הגניב מבט לכיוון המשוער, ופגש, כמה לא מפתיע, את ר' עוזר ברקוביץ. יענקי נד בראשו. המסכן... כבר בשנת הנישואים השנייה שלהם שיכלו הזוג את בנם הפעוט, שחלה בדלקת ריאות שהסתבכה. אחרי תשע שנים ושבעה ילדים בריאים ושלמים, ב"ה, אובחן בנם בן השלוש כממוקם על הספקטרום האוטיסטי וסובל מבעיות התפתחותיות קשות, ובשנה שעברה, מותירה אחריה כלה ושורה של ילדים הממתינים לזיווגם, נפטרה האישה לאחר שנה וחצי של מחלה קשה.
יענקי מצא את עצמו מצטרף לאנחה. אילו חיים קשים עובר האברך הזה... עכשיו הוא נותר עם חובות עצומים וילדים הזקוקים לטיפול, ביניהם כזה הזקוק לטיפול מיוחד. נו, ברור למה האנחה. יש לו הרבה על מה להתפלל...
גם לך יש הרבה על מה להתפלל, שמע קול הבוקע מירכתי מוחו. יעניק בחן את המשפט ברתיעה. נכון יש לי. ו... לך תדע, המחשבה החדשה שעשעה את יענקי, שרק בכוח עצר את שפתיו מלהתעקל כלפי מעלה, אולי אי שם עומד איזה מתפלל שהאנחה שלו, של יענקי, עוררה את תשומת ליבו, והוא מהרהר כרגע בכל הצרות של יענקי ובסיבותיו להיאנח.
הקהל נסחף בשירת "חמול" עוצמתית. שלושת אלפי המתפללים התנדנדו במרץ עד שנדמו למשטח ענק אחד שנע קדימה ואחורה, ומפיהם בוקעת השירה האדירה. "תוקדש אדון, על כל, מעשיך, כי מקדישיך..."
יענקי עמד, וחיכה לצביטה המוכרת של ההתרגשות, שתכווץ לו את קנה הנשימה. כלום.
הוא מצמץ בפליאה. מה קורה לו? ואז שם לב שעיניו יבשות. יבשות מדי. מה, אפילו דמעות לא?! הוא הפך דף במחזור, ליבו הולם בפראות. לא יכול להיות, לא יכול להיות שהוא לא מתרגש! רק לפני שנה הוא עמד כאן, במקום הזה, ומירר בבכי למשמע צליליה הראשונים של המנגינה הישנה הזו, מה קרה עכשיו?
אבא שלו מתייפח לצידו, משתנק. תמיד אמרו שיענקי ירש את הרגש החם שלו מאביו, פלוס תוספת או שתיים...
פזילה זהירה לצד השני מגלה את הערשי, מתנדנד בעדינות על מקומו, פאותיו מלטפות את צידי פניו. גם את חיים מאייר הוא קולט, תופס את הסטנדר בחזקה ושר בקול, פניו מאדימות.
ריבונו של עולם, מה זה היובש הזה? הוא לא מצליח להרגיש כלום, ממש כלום! מה יהיה? יענקי חש את הבעתה משתלטת עליו מרגע לרגע. הוא מסדר את הטלית ביד רועדת קמעה ומצטרף לשירה, אולי זה יעורר אצלו משהו. גורנישט.
 התפילה ממשיכה, תיכף תקיעות. יענקי ממלמל את המילים ביובש, מדפדף כמו רובוט. לקראת סוף חזרת הש"ץ משהו בעצביו פוקע. הוא נעקר ממקומו ופוסע בזריזות לעבר היציאה, ממלמל התנצלויות ונדחק בין ספסלים לסטנדרים. כשהוא חש את המשב המרענן, המנוגד כל כך לאוויר החנוק שבפנים, נמלטת מפיו אנחת רווחה. הרהור מהיר חולף במוחו ומודחק מיד: "רק שפערי לא מחפשת אותי עכשיו מהחלון בעזרת הנשים".

פרק ט"ז
פערי מסיטה מעט את המחזור מעל עיניה ומציצה מבעד לשמשה הכהה, עיניה, כמו באוטומט, נצמדות למקומו של יענקי. היא מופתעת מאד, כמעט נבהלת, לגלות שהוא ריק. אביו יושב מימין ואחיו משמאל, רק יענקי לא שם. היא מסתכלת במהירות לעבר היציאה, מספיקה לראות את דמותו נעלמת בין דלתות העץ הענקיות. ליבה מחסיר פעימה. לאן הוא הולך, באמצע תפילת ראש השנה?
היא תופסת חזק את שרירי רגליה. שלא יגלו עצמאות. שלא יפסעו פתאום לעבר המרפסת של עזרת הנשים, המשקיפה אל חזית הבניין, אל היציאה.
אין לה סיבה לרדוף אחריו, הוא ילד גדול. הוא בטוח רק יצא להתאוורר רגע, ותכף יחזור. ואם... ואם לא – לא יועיל לה לעקוב אחריו. אם לא, אז הדבר היחיד שיכול לעזור לה כרגע זו התפילה.
בעצם, גם אם רק יצא להתאוורר הוא זקוק לתפילה שלה, תפילה של אישה.
בכי פתאומי עלה במעלה גרונה. היא מיהרה להסתיר את פניה במחזורה, מרגישה את הדמעות החמות מספיגות במהירות את דפיו. זה מורח לה את כל האיפור של החג, לא אכפת לה.
בבקשה ה', היא זועקת באלם קול. תעזור ליענקי לחזור אל דרך הישר. תעזור לו למצוא בחזרה טעם והתרגשות. תעזור לנו להקים בית נאמן בישראל, בית של תורה ויראה.

יענקי עמד בחוץ, שואף שאיפה ארוכה שנקטעה באמצעה. מישהו לצידו עישן במרץ, והעשן החניק אותו ברמה בלתי נסבלת. הוא סלסל את פאתו הימנית בתנועה עצבנית.
מה הוא עושה כאן בכלל? הוא אמור להיות עכשיו בתוך בית הכנסת, שקוע בתפילה נרגשת לשנה טובה, ובמקום זה הוא מסתובב בחוץ כאחרון הבטלנים. הוא התרחק ממוקד העשן ונשם עמוקות. לחזור? הוא חייב לחזור, זה לא המקום שלו ברגעים האלו. לחזור.
ואם... בהלה פתאומית אחזה בו. אם פערי מסתכלת עכשיו על מקומו הריק וממתינה שיחזור? לחזור. אל המבול השוצף שממתין לו בפנים. אל ים של סערות, של רגש שעולה על גדותיו ומציף את היכל התפילה. אל האי שלו, היבש, החרב. להביט ממנו על כולם ולדעת שעד לא מזמן הוא גם היה חלק מזה.
לעבור בתוך הים ביבשה. אלא שהפעם היבשה היא מנת חלקו הפרטית, ובני ישראל דווקא גועשים בים.
לעמוד שם, מימינו מיכאל, משמאלו גבריאל, מסביבו מרחפת רוח ה', והוא לא שייך, לא מרגיש.
לחזור. ולו בשביל אמונה של פערי. שלא תשים לב, שלא תחשוד.

מוסף, חזרת הש"ץ. עוד מעט זה נגמר, והוא יחזור לבית הוריו, לסעודת החג. עוד מעט.
אלוקים, זה לא נורמלי. התפילה לא מרגשת אותו! הוא רוצה להתפלל כמו שהוא יודע. או כמו שהיה יודע... הוא היה מודע לכך שבזמן האחרון הוא לא מאה אחוז בעבודת ה' שלו, אבל---
והאבסורד הוא, שאפילו לבכות על כך הוא לא מצליח. לא ניתנה לו ההזדמנות לבכות את התפילות היפות שהיו מנת חלקו בעשרים השנים האחרונות. רק לעמוד על יד הסטנדר בעיניים טרוטות, להתנדנד בתנועה רובוטית ולמלמל את מילות התפילה בשפתיים חרבות.
סדר מלכויות. עלינו לשבח. ג'ינג'ון נמרץ, המוביל אחריו קבוצת חברים נמרצים לא פחות, עובר בין הטורים ומחלק למתפללים גיליונות נייר להניח על הרצפה, על מנת לחצוץ בכריעה. הוא מגיש אחד ליענקי בחיוך מלא גומות וניצוץ מסוים מאד בעיניים. יענקי הודה לו בניד ראש והמהום. הוא מכיר את הברק הזה. אחרי החג ידעו כל חברי כיתתו של הילדון ש: 'שימעל'ה פגש את יענקי ליבער, הזמר! והוא אפילו אמר לו תודה!'
אנחה כבדה נעקרה מליבו. הוא אפילו לא חש איך הוא מסלסל בנעימה במילות התפילה, איך ברכיו כורעות, איך הוא משתחווה, איך הוא קם... פעולה רודפת פעולה, הרגל רודף הרגל. יענקי מתפלל עם כולם, מחנן את קולו במקומות המתאימים, מרקיד אותו במקומות המתאימים, ורוצה לצרוח. כך הוא מגיע לסדר זיכרונות. ושם הוא קולט שעוד רגע קט באמת מסתיימת התפילה, והוא יצא ריקן. ושם הוא מחליט שהוא לא מסיים את התפילה לפני שהוא מכוון בלב שלם בקטע אחד לפחות.
טון קולו ירד בדרסטיות משירה מלאה ללחישה בלתי נשמעת. הוא זנח את הלחנים, הנעימה פינתה מקומה למונוטוניות קשיחה, והוא החל להגות את המילים כמו מקריא הוא רשימת מילים בשפה זרה, מתכונן להכתבה. כי. אין. שכחה. לפני. כסא כבודך. מה זה אומר? כי. אין. שכחה. אין שכחה. אתה לא יכול לשכוח. הלאה. ואין. נסתר. מנגד. עיניך.
מצחו הגיר פלגי זעה. הוא דימה לשמוע את גלגלי מוחו חורקים. אות אחר אות, מילה אחר מילה. בחירוק שיניים. ניסה להבין. לא לבכות, לא לבקש, להבין.
בסיום הקטע, הוא התנשף כאילו חצה את ארצות הברית בזחילה על גחונו. ראשו הלם מהמאמץ ולא נותרה בו טיפת כוח. חצי ממוחו טען בתוקף כי הוא מילא את שאיפתו – כיוון בקטע שלם. ועוד קטע ארוך! החצי השני הסכים עם החצי הראשון. רק קול אחד קטן, קול חדש, שיענקי לא הכיר, אמר בשקט שזה נכון, אבל אחרי שהצליח כל כך יפה, יהיה חבל להפסיק את זה באמצע. למה שלא ינסה עוד קטע או שניים? ואולי... אולי עד סוף התפילה?
יענקי המופתע נעתר מיד לבקשת הקול ההוא, מתעלם מרטינות גופו. בינו לבינו הוא ידע מה מביא אותו לכך – הסקרנות. הוא פשוט לא שמע את הקול הזה עד היום. והוא – איך לומר?- נשמע מישהו ששווה להקשיב לו...
הבן. יקיר. לי. אפרים.
יקיר לי. הבן.
בני אפרים יקיר לי, יקר לי.
ולמה? כי הוא בן.
ליבו של יעניק החסיר פעימה. הוא חזר שוב על המילים האחרונות. הבן יקיר לי אפרים. לא כי הוא גורם לי נחת רוח, לא כי הוא מציית לכל דברי ללא עוררין. כי הוא בני. בני יחידי, אשר אהבתי.
יענקי הרגיש סופת ברקים משתוללת בראשו. הוא אוהב, כי הוא אבא! אהבת אב אינה תלויה בתנאים. היא פשוט אהבה! לא תוצאה ולא מטרה.
הוא חש תחושות של פיצוצים מקדמת מוחו, וחלק ממנו תהה לשבריר שניה אם שומעים אותם מבחוץ. הוא אוהב אותך, יענקי, גם אם לא גרמת לשביעות רצונו! אבא אוהב גם כשהוא כועס, מי כמוך יודע...
המילים הקדושות הסתחררו סביב עיניו. בן יקיר לי, אתה, זכור אזכרך. בני יקירי.
הוא דימה לראות אותן דומעות, מטפטפות בדיו שחורה. כן. גם הוא בן יקיר. גם אותו אוהב ה'. אותו, את יענקי ליבער ממונסי שבארה"ב. גם הוא נכלל בכינוי הזה, 'אפרים'. גם הוא.
התנשפות פתאומית הרעידה את גוו. הוא התייצב, חש את מוחו נשאב בשריקה אל העולם המציאותי, אל בית הכנסת. בהפתעת מה, גילה כי כאן לא מרחפות אותיות באוויר, וגם הקהל לא מתעכב על המילים המצמררות האלו. התוקע כבר הצמיד את השופר לפיו, לתקיעות של סדר זיכרונות.
יענקי השפיל את מבטו למחזור, מבקש להשלים  במהירות את הקטעים שפספס, לפני ש--- מה זה?! האותיות כן בוכות?!
קווים ארוכים של דיו שחורה הסתמנו, מרוחים, מהאותיות בראש העמוד ועד לתחתית הדף. יענקי כיווץ את מצחו ומצמץ בחזקה. מה קרה לראיה שלו? הוא הושיט את ידו בהיסוס לדף, ומישש את האותיות. תחושת רטיבות התפשטה בקצות אצבעותיו. אז זה הסיפור, המחזור פשוט התרטב. השאלה היא ממה? מבט קצר מעלה לימד שאין מדובר בנזילה מסתורית מצנרת שלא קיימת. גם לא מסתבר שיורד עכשיו גשם כל כך סוער. בטח לא עד כדי חדירה לתוך בית הכנסת והרטבת מחזורו האישי בלבד. ובכן, הגיע הזמן להפסיק להתחמק, מקור הרטיבות היחיד הבא בחשבון זה... העיניים שלו.
לאאא. לא יכול להיות שהוא בכה!!
אצבעותיו התרוממו בהיסוס ומיששו קלות את פניו. לחייו היו שטופות דמעות.



האוויר הקריר טפח על פניהם קלות. מאחוריו הערשי, שרוליק וחיים מאייר התנצחו בלימוד, מה שגרם ליענקי אוטומטית ליצור מרחק מסוים, מטעמים מובנים.
"ריגשת את כולנו בתפילה שלך, יענקי", אמר לו אביו בשקט.
הוא ריגש את כולם בתפילה שלו? כל שיענקי זכר מהתפילה היה פסוק אחד. כלום מלפני, כלום מאחרי. הוא משך בכתפיו, נבוך בעליל.
אביו טפח על שכמו בהבעה שכולה אומרת נחת, ויענקי הרהר לעצמו. הכל היה שווה אם הצליח פעם לגרום לאביו קצת נחת... הוא קיווה שדעותיו אינן ניכרות על פניו.
אביו האט את צעדיו, מצטרף לוויכוח הלימודי, ויענקי פנה ימינה, לוקח מפערי את העגלה.
"היא לא הפריעה לך בתפילה?" הוא החווה בסנטרו כלפי ליבי, הנמה בשלווה תמימה.
"היא היתה בסדר. גולדי של חיים מאייר שיחקה איתה בחוץ רוב הזמן".
"אהה".
זמן מה צעדו בשתיקה, ואז פערי שאל בהיסוס: "אז איך היתה התפילה?"
יענקי הביט במדרכה בהתעניינות רבה. "מה זאת אומרת?" שאל בנימה אגבית להפליא.
"סתם", פערי משכה בכתפה הימנית. בשביל מה את שואלת את זה? כעסה על עצמה, ראית הכל מלמעלה, מה הרעיון לחטט לעצמך בפצעים? "איך היה, נהנית?"
"היה... בסדר גמור". נניח שלא הבין את השאלה.

פרק י"ז
"טוב, נראה לי הוא צריך מוסך". שי החווה בידו על רכבו מרוסק הפגוש.
"להזמין לך גרר או שהוא יצליח לסחוב עד שם?" ארז שלף את הנייד מהכיס.
"הוא מתניע. השאלה היא אם מומלץ לנסוע בו במצב הזה". שי ניסה לפתוח את מכסה המנוע המעוות בעזרת מוט ברזל שמצא בצד הכביש.
"לא חושב שתהיה בעיה". ארז כרע על ברכיו והציץ מתחת לרכב, מרגיש מוסכניק מנוסה.
"לא יודע", שי נשען על קדמת הרכב ופלט אנחה קלה. "נמאס לי מכל הסיפור הזה".
"מממ?" ארז הרים אליו מבט חושד.
"מפתיע אותך?" שאל שי במרירות.
"אתה פוחד, שי? לא מתאים לך!" ארז התרומם וניער את האבק שדבק במכנסיו.
"ממה יש לפחד?" שי נעץ בו מבט תוהה.
"הי, אל תשחק לי גיבור עכשיו!" ארז טפח על שכמו בהבעה ידידותית. "כשהבנת שניסו לרצוח אותנו היית לגמרי בקטע למות מפחד!"
שי הישיר אליו מבט. "לא ניסו לרצוח אותנו". אמר בשקט.
"מה?" ארז התלבט אם לבכות או לצחוק. "אז איך אתה מסביר את... כל זה?"
"תגיד את האמת, ארז, אתה באמת חושב שהם כל כך חובבנים? שהם ציפו מהנגיחה הקלה הזו שתהפוך את הרכב?"
ארז נבוך. "אז מה..."
"הם רק רוצים לעביר לנו מסר. הם מעוניינים שנמשוך את ידינו מהעסק הזה".
"ואני מאמין שאתה לא רחוק מלהיכנע להם".
שי נעץ בו מבט חד. "נראה לך?!"
חריקה קלה נשמעה מימינם. "הי, שי!" קול עליז קטע את שיחתם. "הכל בסדר איתך? צריך עזרה?"
שי התאבן. "אוי, לא", מלמל, "שיעוף מכאן, מה הוא עושה פה?"
"מי זה?" מרפק אותו ארז.
"חבר של אבא שלי", לחש שי בהבעת מצוקה. "חותם לך שברגע שהוא זז מפה אבא שלי מעודכן בכל פרט".
החבר הספיק בינתיים לצאת מרכבו, לטרוק את הדלת בקול רעש גדול ולהתקרב אליהם בצעדים חגיגיים.
"או- אה!" הכריז כשנוכח לראות את מצב רכבו של שי. "מוכשר, אתה. איך עשית את זה?"
"לא אני המוכשר פה", שי חייך בטבעיות. "ככה קבעה המשטרה, בכל אופן".
"מה אתה אומר? כמה זמן אתה כבר תקוע פה?"
"למה תקוע?" היתמם שי. שלא יעז לספר אחר כך לאבא שלו שבנו היה תקוע בשולי כביש ראשי עם רכב מרוסק. אבא לא יעמוד בזה.
"זה נוסע בכלל, הדבר הזה?" הוא הצביע בסלידת מה על כלי הרכב.
"הי, אם אבא היה שומע איך קראת לרכב שקנה לי..." שניהם גיחכו בתיאום של שותפים לצרה.
ארז השתעל קלות ופתח את דלת הרכב ברמיזה.
שי נענה לבקשה חסרת המילים והחל לפסוע אף הוא לכיוון הרכב. "טוב, תודה, אדיר. אני זז למוסך, נעביר אותו לתיקון".
"אתה בטוח שאתם לא צריכים עזרה?"
"לא!" זה יצא נחרץ מדי. שי עצר לרגע והמשיך בטון מרוכך יותר. "אנחנו נהיה בסדר, תודה על הדאגה".
הרכב הותנע בקלות יחסית והנסיעה עברה עליהם בשתיקה מהורהרת מצד שי ונסערת מצד ארז.
"אוקי", הפר שי את השתיקה ששררה ביניהם רק אחרי שהשאירו את הרכב בידי המכונאי ופנו לדרכם. "איך אנחנו חוזרים עכשיו לאוניברסיטה?"
"מה זאת אומרת איך?" ארז פנה לכיוון התחנה הקרובה. "באוטובוס. אתה חושב על דרך אחרת?"
"באוטובוס?!"
תמיהתו הבולטת של שי גרמה לארז לעצור מהליכתו המהירה. "יש בעיה?"
"אה... לא", שי משך בכתפיו. "אני רק מקווה שיש לי ניקובים ברב קו".
"תביא, אני אבדוק לך". ארז הושיט את ידו תוך שהוא בוחן בשלט התלוי על קיר התחנה את קווי האוטובוס החולפים בה.
שי שלף את הכרטיס מארנקו והביט בארז מצמיד אותו לגב הטלפון הנייד.
"בסדר, יש לך תשע עשרה שמונים, זה מספיק לשתי נסיעות לפח--- " ארז הרים את מבטו אל שי. "למה אין לך פרופיל סטודנט?!"
שי קישת את שפתיו באדישות.
"אתה נורמלי? אתה יודע כמה כסף זה חוסך, לעומת פרופיל מבוגר?" ארז התרגז משלוות הנפש האופיינית שגולמה לעיניו באחד האפקטים המעצבנים ביותר של שי. "ואם לאבאש'ך יש כסף, זה נותן לך לגיטימציה לבזבז כמה שיותר?"
"מה הקשר בכלל, תגיד לי?" שי התעצבן אף הוא, כמו בכל פעם בה מזכיר מישהו את הרמה הכלכלית של משפחתו. "אין לי סיבה לחסוך בזה, כי אני בקושי נוסע באוטובוסים. תמיד אני עם הרכב שלי, או של אבא שלי, או שלך. אתה יודע מתי היתה הפעם האחרונה שהשתמשתי ברב קו? לא, אל תשאל אותי מתי, כי אני לא זוכר".
"אה, ובזה אתה רוצה להסביר לי שאתה לא מפונק! אני צריך להזכיר לך שבחורים אחרים בגיל שלך מיטלטלים באוטובוסים פעמיים ביום, או עובדים קשה מאד במסעדות כל הלילה, כמו במקרה שלי, כדי לשלם לעצמם על איזה רכב דפוק יד שמינית?" ארז צעק, מוציא על שי האומלל את כל הקיטור שצבר בשבועות האחרונים. "לא לכולם יש אבא מיליונר שקונה רכב על תואר ראשון, טלפון חדש על סיום השירות הצבאי ומחשב נייד על הצלחה בבגרות! לא כל בחור הוא צפונבון כמוך, שיכול להרשות לעצמו לקחת סוללת מורים פרטיים לפני מבחן מסכם, אפילו שאין סיכוי שהוא לא יעבור בו את ציון המינימום, רק כדי לקבל מאה ולא שמונים ותשע! ואין אף---"
"אל תקרא לי צפונבון!!!" שי קטע אותו, רותח מזעם. תמיד סלד מהכינוי הזה. "ואבא שלי הוא לא מיליונר! אתה יודע בעצמך שאני בכלל לא יושב ונח כל היום! גם אני עובד בערבים, להזכירך, במקום לשבת על שיעורי הבית!"
"אה, כן", לגלג ארז. "תזכיר לי למה בדיוק אתה מתכוון? לשיעור הפרטי שאתה מעביר לוויצמן משנה א' פעם בשבוע או לעבודות המזכירות הקלילות שאתה מבצע במשרד השיווק הדיגיטלי של אבא שלך כדי ש'תפַַתח עצמאות עסקית'?"
"ארז, אתה..." שי לא ידע את נפשו. "כאילו שאני טיפוס יותר חופשי ממך! מי מבין שנינו יושב כל יום שלוש שעות רק על הכנת החומר הלימודי של היום הבא? מי מתחיל ללמוד לכל מבחן לפחות ארבעה ימים מראש? מי הסיע את ניר לפגישה עם אלבוים, לראיון שהוא ערך בשביל הפרויקט? מי, אם תסלח לי, מלמד אותך את כל החומר מחדש לפני מבחן מסכם? ועם כל זה, אני חי בדיוק כמוך! גר לידך במעונות הסטודנטים, אוכל איתך באותו שולחן ומסכם באותו סוג עטים כמו שלך".
ארז פתח את פיו כדי להשיב מנה אחת אפיים אך משהו עצר בעדו. שי הסב את מבטו ונתקל באוטובוס מעשן שנעצר בתחנה באנחה. שניהם נשמו עמוקות. שי סידר את חולצתו וארז העביר את אצבעות ידו הימנית בבלוריתו והוציא את הארנק. הם טיפסו אל האוטובוס וזה המשיך בנסיעה, מנועו משמיע קולות אנקה.
"זו נסיעה קצרה", ארז דיבר לשי בטון נמוך, מצמיד את ארנקו למכשיר התיקוף ונותן למכשיר לאתר את כרטיס הרב קו מבעד לשכבותיו. "משהו כמו עשר – חמש עשרה דקות. הקו הזה ישיר", הסביר.
"מצוין". שי תיקף גם את כרטיסו ושניהם התיישבו ברביעייה ריקה.
ארז התיישב על יד החלון. הוא נעץ את מבטו בנוף ושתק.
שי, היושב מולו, חש מעט שלא בנוח עם שתיקתו של ארז. לאחר מספר ניסיונות נפל לפתוח בשיחה, הוא החליט להיות ישיר. "ארז, אתה פגוע ממני?"
"מה?" ארז החזיר את מבטו לתוככי האוטובוס. "מה פתאום?!"
"לא יודע", שי נבוך. "סתם, נהיית פתאום שקט כזה, אז חשבתי אולי מקודם, בתחנה, אמרתי איזשהו משפט שפגע בך".
"טוב, נאמרו שם די הרבה משפטים פוגעים, ועל זה אני חייב לך התנצלות", הוא היישיר מבט לעיניו של שי.
"עזוב", שי החווה בידו תנועת ביטול. "אתה לא הראשון שאומר לי את זה, וגם לא האחרון. אתם די צודקים, למען האמת".
"יכול להיות, אבל בכל מקרה, האמת לא נותנת לי רשות לדבר אליך ככה".
"גם בזה אתה די צודק, למען האמת". שי חייך.
"אני מקווה שאתה לא נוטר לי על כך".
"פחחח, מה פתאום. עברנו את הגיל, לא?" חיוכו התרחב.
"טוב, גם אתה די צודק, למען השקר". הסכים ארז בנימה משועשעת.
"מה?"
"צריך לגוון קצת, לא?" הוא קרץ.
"בדיחה חסרת טעם, לדעתי". החווה שי את דעתו בכנות.
"למה?" ארז העמיד פני נפגע.
"כי היא לא נאמנת למציאות, באמת עברנו את הגיל, ואני באמת צודק. חוץ מזה שזה סתם היה טיפשי. בדיחה ברמה של גן קרן".
"טוב, טוב, סליחה. יותר לא אתבדח איתך בסגנון שאינו תואם מספיק את רום מעלתך, מר עוזרי".
"הי, אתה לא נעלב לי, נכון?"
"אולי די כבר עם זה?" ארז פלט צחקוק עייף. "וזה מזכיר לי – בתחילת השיחה שאלת אם נפגעתי".
"נכון, וענית לי שלא. אז למה היית שקט כזה?"
"כי ניסיתי להיזכר. בתחנה אמרת משהו שצד את ליבי, בקשר לפרויקט של ניר".
"די, בבקשה, אל תתחיל עם זה עכשיו!" הקריא הפתאומית גרמה לזקן שישב במקביל אליהם לסובב את ראשו. שי הנמיך מעט את טון דיבורו. "באמת, המילה 'פרויקט' התחילה לעשות לי רע".
"רק עכשיו? לי המילה הזו עושה רע מאז ומתמיד".
"זו לא בדיחה, ארז. תאריך ההגשה נעשה קרוב מדי, ואנחנו לא מתקדמים כלום עם הנושא!" נימת קולו של שי נעשתה מיואשת ברמה שעוררה את רחמיו של ארז.
"זה לא נקרא שאנחנו לא מתקדמים בכלל, הרי היינו אמורים להיות עכשיו בפגישה עם הבן של אלקין הזה".
"יופי, ואיפה אנחנו עכשיו?" שי נשף בתסכול. "תודה רבה, עודדת אותי מאד".
"אתה חושב שהם ידעו שאנחנו נוסעים אליו ולכן עצרו אותנו?" ארז נבהל פתאום.
שי החווה תנועת ביטול דומה לזו שסימן קודם לכן, רק בידו השנייה. "אנחנו בקושי ידענו מה התוכניות שלנו, איך הם ידעו?"
"טוב, נעזוב את זה. מה באמת אמרת על הפרויקט?"
"אז? נראה לך שאני זוכר?"
"סומך על הראש שלך, שי". ארז ניסה לטפוח על שכמו של שי, אך כשהבין שיאלץ לשם כך להתרומם משריעתו על מושב האוטובוס, וויתר על התענוג.
"נו, נו. הייתי עצבני אז, במקרה ולא שמת לב".
"כשאתה עצבני אתה פחות זוכר?"
"לא, אבל כשאני עצבני אני פחות שם לב למה שאני מוציא מהפה".
"אז?"
"לא משנה. התכוונת לזה שהסעתי אותו לראיון עם אלבוים?"
"בול פגיעה! אמרו לך פעם שאתה גאון, שי?"
"כן", הפטיר שי בלי גינונים. "מה נדלקת על המשפט הזה, נראה לך שאני זוכר את הריאיון ברמה של לסכם אותו עכשיו?"
"לא, אבל אולי אתה זוכר דברים אחרים..."
"מה יש לזכור? היה ראיון משעמם מוות. איזה זקן בן מאה שהתנדב אי פעם באצ"ל. כל שאלה היינו צריכים לומר לו שלוש פעמים עד ששמע, ואז עוד פעמיים עד שהבין. אני, כל מה שעשיתי בראיון הזה היה לספור בלטות. היו שם בחדר עשרים וארבע בלטות ואחד עשר פנלים. חדר בגודל של קופסת גפרורים. בקושי נכנסנו שם שלושתנו".
"וניר, מה הוא עשה?"
"ניר ישב בשקט מופתי וסיכם ב-" הבעתו של שי התבהרה. "במחשב שלו!"
"יוו!" ארז קיפץ על מקומו בישיבה. "שי, אתה גדול!!"
"אבל מה זה נותן לך?" שי התרצן. "הרי בדקנו כבר את המחשב שלו, אין שם כלום!"
"נכון, אבל עכשיו אנחנו לפחות יודעים איפה המידע היה אגור, ושמישהו דאג למחוק אותו משם".
"מישהו דאג למחוק? לא נסחפת קצת?"
"יש לך הסבר אחר להיעלמות החומר?" ארז הרים את ידו ולחץ על כפתור ה'עצור' הקבוע בעמוד שלפניו. שי התבונן בו בהתעניינות
ארז קלט את מבטו של שי. "תכיר, שי, זהו כפתור ה'עצור', המשמש כאיתות לנהג שיש נוסעים המעוניינים לרדת בתחנה הקרובה. פעולת האיתות הזו נקראת בלשון העם 'לצלצל', ואל תשאל אותי למה. הלחיצה על הכפתור מאירה את אותיות..."
שי שילח בכתפו אגרוף ידידותי. ארז החזיר לו אגרוף משלו וזינק החוצה מהאוטובוס, מתחמק מהמכה הבאה. שי ירד אחריו בצעד מתון יותר ושלח לארז מבט מזהיר.
"אני חייב לך, תזכור..." שניהם צחקקו.
צחוקו של שי נבלם בקריאת הפתעה. "אנחנו ממש מתחת לבניין האוניברסיטה! אף פעם לא שמתי לב שיש כאן תחנת אוטובוס..."
"ואז אתה מתעצבן עלי כשאני אומר שאתה מפונק..." ארז נמלט ממבטו של שי אל תוך הבניין, צוחק.



שירו החדש של יענקי על הימים הנוראים נשפך אל חלל הרכב וגדש את האווירה. כשיענקי קנה את הרכב, הדבר שהיה הכי חשוב לו, אחרי המהירות ובולמי הזעזועים, היה מערכת הסאונד. פעמים רבות הוא מנצל את זמן הנסיעה כדי ללמוד שיר חדש או לשמוע לראשונה לחן שלו אחרי עיבוד, וחשוב לו שזו תהייה שמיעה איכותית ומדויקת. ברגעים אלו סייעה המערכת לו ולאחיו לשמור על שתיקה מבלי שזו תורגש יתר על המידה. אביו היה עסוק בשיחת טלפון בענייני עסקיו, וארבעת האחים נותרו ללא נושא שיחה זמין.
הערשי כחכח בגרונו. "נו, שרוליק, אז מה נשמע בישיבה?"
"לא השתנה כלום מאז הפעם האחרונה בה שאלת אותי את זה, לפני עשר דקות".
הערשי נבוך. "אה... ומתי אתם יוצאים לבין הזמנים?"
שרוליק רצה לענות אך קול צחוקו המשועשע של יענקי הגיע אליהם מקדמת הרכב.  "למה שלא פשוט ניסע בשקט?"
הערשי ושרוליק חייכו אף הם והאווירה הטעונה התפוגגה מעט.
"אגב, יענקי, נחמד לקבל ד"שים ממך". חיים מאייר פצה את פיו.
"ד"שים?" יענקי לכסן אליו מבט דרך המראה. ריבונו של עולם, רק שלא יתחיל עכשיו עם ההטפות שלו. מאז שיענקי זוכר את עצמו, מתלווה גם זיכרון אימת האח הגדול המרחפת מעליו תמידית. מפני גולדי וחיה שורי, לעומת זאת, אף פעם לא חש פחד. תמיד תלה זאת בהיות חיים מאייר האח הבכור, או בהיותו בן זכר. אך היום יענקי יודע שלא. גם אם הערשי היה הבכור, וחיים מאייר צעיר ממנו בשנה, היה יענקי ירא מפניו. יש בחיים מאייר משהו שמטיל עליו מורא. החל מהקפדתו התקיפה על צורת הגיית שמו – 'חיים מַאייר', ולא בשום פנים ואופן בצורה העברית של השם – בחיריק יבש, וכלה במעקבים המטרידים שהיה מבצע אחריו בשנות ילדותם, האם יענקי מקפיד לשנן את לימודו היומי. יענקי סלד מההנהגה הזו ברמה של בחילות שגאו בו למשמע שאלתו של חיים מאייר – "חזרת כבר על הדף?"
הוא לא חושב שהערשי ושרוליק חשים את אותה חלחלה מפני חיים מאייר. אולי מפני שאחריהם הוא לא רודף. אנחה בלתי רצונית התמלט מפיו של יענקי. כמה היה רוצה להיות כבר חזרה בבית, ולו כדי להפסיק את המצוקה הכרוכה בשהייה עם חיים מאייר בקופסה סגורה הדוהרת באוטוסטראדה מבלי נתיב מילוט מידי.
"איזה ד"ש קיבלת ממני?"
"הייתי בסופר בערב ראש השנה, עשיתי קניות לבית. כשעמדתי בתור, שמעתי מאחורי שני אנשים שדיברו עליך".
"עלי?" המהם יענקי, רק בשביל לצאת ידי חובת תגובה.
"כן. על המוזיקה של היום, יותר נכון. על רדידות שמאפיינת את המלחינים והזמרים החדשים. הם הביאו אותך בתור דוגמה. אחד אמר: "נגיד השיר ההוא של יענקי ליבער, איך קוראים לו? 'שישים גיבורים', או משהו כזה. מכיר?"
והשני ענה: "כן, בטח. 'הנה מיטתו שלשלמה, מיטתו שלשלמה, מיטתו שלשלמה...' הוא פיזם את הלחן הקצבי. 'שישים גיבורים, שי- שים גיבורים, סביב סביב לה...'"
"כן, בדיוק, זה." הסכים חברו. "אתה יכול להגיד לי מה נותן השיר הזה? אני דווקא תומך גדול של מוזיקה בכלליות, אתה מכיר אותי. אני מאמין מאד ב'היכל הנגינה קרוב להיכל התשובה', אבל מה שעשו ממוזיקה בשנים האחרונות זו פשוט בדיחה! נורא ואיום! איך שהצליחו להוציא ממנה את כל הטעם הטוב... לשמוע את הניגונים הישנים והטובים של ר' משה גולדמן או חיים בנט, זה פשוט גישמאק, א- מחייה! והשירים החדשים האלו... חוץ מכאבי בטן הם לא עושים כלום".
חברו הנהן בהתלהבות. "מסכים עם כל מילה".
מה אתה אומר?" חיים מאייר פנה אל יענקי בפתאומיות
יענקי שתק. שתיקה המומה, פגועה. מה חיים מאייר רוצה להשיג בסיפור הזה?
"נו? יש לך מה לומר להגנתך?"
יענקי המשיך לשתוק והערשי פצה את שפתיו. "אני חושב שאפשר למצוא את האנשים האלה בכל מקום, שתמיד ירכלו וישמיצו, ושום דבר לא יהיה טוב מספיק בשבילם".
"ואני לא חושב ככה. הם היו נראים אנשים טובים מאד, ואני דווקא ממש מסכים איתם". חיים מאייר דיבר אל הערשי, אך עיניו היו נעוצות בעורפו של יענקי שבמאמץ שמר על עיניו מביטות בכביש.
אביהם שחש כי משהו התרחש מיהר לסיים את שיחת הטלפון והרים את עיניו אל צדודיתו של יענקי.
יענקי התמיד בשתיקתו.
"אתה שופט מידת טוּב של אנשים לפי קולם?" הערשי נחוש להגן על כבודו של אחיו הגדול.
"לא, לפי תוכן השיחה. אני אומר לך, הם נשמעו כמו ערליכער'ס אמיתיים", חיים מאייר התעקש על עורפו של יענקי. "לא כמו אנשים שמשמיצים בלי סיבה".
מדהים כמה משמעות אפשר לדחוס בשש מילים, הרהר יענקי במרירות. כלפי חוץ הוא עדיין לא הגיב דבר.
"נו, באמת. אתה רוצה לומר לי שהשיר שאנחנו שומעים עכשיו הוא רדוד או חסר תוכן? פעם שמעת שיר מרגש ומעורר לתשובה יותר מהלחן הזה של יענקי, על 'נקדישך ונעריצך'?"
"הערשי, אתה יודע שלא הלחן משנה, אלא אישיות המלחין". חיים מאייר המהם מספיק בקול כדי שיגיע המשפט לאזניו של יענקי היושב מאחורי ההגה. "אם המלחין הוא אדם רציני ו'חסידיש' – אין שום בעיה עם שיריו, גם אם הם משעממים וסרי טעם. אך במקרה שהמלחין הוא אדם רדוד וחסר תוכן – אז..."
"חיים מאייר!" שרוליק התפרץ פתאום. "אתה בטוח שזה דחוף לעכשיו, כשאנחנו נוסעים לתשליך אצל הרב'ה?"
"בטח!!" חיים מאייר לא ראה בכך ספק. "אין זמן יותר מתאים מזה! יש כאן מישהו שצריך להיות מודע למה שהוא עומד להשליך לים בשעה הקרובה".
אצבעותיו של יענקי התהדקו על ההגה. הוא חש את נשימותיו הולכות וכבדות. מוחו התחנן להערשי שיציל אותו ממלתעותיו של אחיהם הבכור, אולי זה יעבור אליו בטלפתיה. ואולי הוא יהיה חכם מספיק כדי להבין את תחנוניו מבלי בקשה מילולית.
"ילדים, רוצים לשמוע ווארט יפה?" אבא שלהם מעולם לא הפסיק לקרוא להם 'ילדים', עד עכשיו. הערשי החניק אנחה. לא מגיע לו לסבול ככה. לא מיענקי ולא מחיים מאייר.
"אנחנו בוודאי מעוניינים. תשאל את יענקי, זה הוא שדעתו בעניין לא ברורה די צורכה".
שרוליק צבט את ירכו של חיים מאייר. "תפסיק לצער את טאטי!" סינן.
חיים מאייר סרב להנמיך את קולו. "אני מצער את טאטי? אולי תפקח את העיניים?"
"לצער את טאטי זה לא משמע דווקא לא ללמוד", התערב הערשי בלחש, "יש לכך עוד הרבה דרכים אחרות, ואני לא מאמין שצריך לומר לך את זה".
יענקי בלע את רוקו והעמיד פנים אדישות. כאילו לא ליבו הוא זה שנכתש שם, בספסל האחורי שברכבו.
אביהם התעלם מהמלמולים המכאיבים והחל להרצות ברצף, לא מותיר רווח לציוץ.
רגלו של יענקי רטטה. היא קיפצה על דוושת הגז בחוסר שליטה. הרכב מחה על חוסר היחס בטלטול רציני. צידו השמאלי של האוטו התקרב קרבה מסוכנת אל רכב סמוך. יענקי סובב מיד את ההגה וחזר אל הנתיב הבטוח. כולם היו מבוהלים. אביו עצר מדרשתו. "כולם בסדר?"
כולם היו בסדר. אפילו פח הרכב לא נשרט. "ברוך ה'!" התנשף חיים מאייר.
כן, בטח. אתם יודעים שאם היה מישהו נפגע – זה היה אני. המקום בו אני יושב הוא היחיד שהיה בסכנה בשניות האחרונות. באמת היה לכם כל כך עצוב אם הייתי מת? יענקי לא היה בטוח בכך, וזה ציער אותו עד כדי דמעות. אני סתם עושה לכם בושות. מסכנים. מסכנים אתם, הערשי, חיים מאייר ושרוליק, על שאני אחיכם, ומסכן אתה, אבא, שזהו בנך.
ומסכנה פערי שזהו בעלה, ומסכנים כל עם ישראל שאני חלק מהם.
קצות שפתיו של יענקי שקעו מטה, כמו בציורים של הילד העצוב. הוא המשיך לנהוג בכהות חושים, עיניו קולטות את הנעשה בכביש, מוחו מעבד את הנתונים, ידיו מסובבות את ההגה, והוא לא נמצא שם. אביו ואחיו פיתחו נושא שיחה ניטרלי ודנו בו בלהט. יענקי לא שמע אותם.
עסוק היה באבל על עצמו, על מי שהיה.
ולעולם לא יהיה.
"... חושב ככה, יענקי?"
"מה?"
אביו חזר על השאלה. "גם אתה חושב שעדיף לנסוע לקונטרי בסוכות, על פי מזג האוויר?"
"אה... לא יודע". השיב יענקי בשפה רפה. הוא אפילו לא שם לב לחוסר ההיגיון שבשאלה זו בעשרת ימי תשובה, קרוב כל כך לסוכות.
"אני חושב שמזג האוויר יהיה נסבל, אבל הילדים טוענים שיהיה קר מאד". אביו לא התייאש מלצרפו לשיחה. ליבו נקפו על הסבל שעבר יענקי בדקות האחרונות. נכון, רדוד – רדוד, אך המשפטים האחרונים של חיים מאייר היו חסרי רגישות בעליל.
"אתמול ירד גשם". ענה יענקי שלא ממן העניין.
"נכון, אבל לא בטוח שירד בסוכות". הוא זרם איתו.
"מאוחר כבר", העיר שרוליק. "בטח הרבי יתחיל בדקות הקרובות".
"נראה לך שהוא עומד להתחיל, יענקי?" לא הרפה האבא.
"ממ".
הערשי, היושב מאחורי אביו, שלח את ידו וטפח קלות על כתפו. אביהם הסתובב אליו בהבעת שאלה.
הערשי סימן בידו השמאלית תנועה של 'עזוב אותו'. "הוא לא רוצה לדבר", סימן בשפתיו.
הוא לא התכונן לאנחה הכבדה שנעקרה מלב אביו. ר' שלוימה השתוחח תחת משא הצער הכבד.
מה עוד אפשר לעשות, שלא עשה? בזמנו הצמיד לבנו אברכים שילמדו איתו באופן פרטי, וכשהוא גדל, והקושי איתו, פעל בכל כוחות שתדלנותו כדי להכניסו אל הרבי בתדירות גבוהה יותר, ופעם אחת אף צירף אותו לנסיעתו אל ארץ הקודש, שם בקרו בכותל ובמקומות הקדושים. מה עוד יכול היה לעשות, או למנוע?
לא יכול להיות שיש דבר כזה. הוא עשה כל השתדלות שיכול רק לעלות על הדעת. ולמרות זאת, עלה רצון מלפניו...
אולי לא מצופה ממנו לעשות כל כך הרבה. "הרפו ודעו כי אנוכי אלוקים", אומר דוד המלך. לפעמים צריך לעזוב את המושכות, להישען לאחור, לעצום את העיניים, ולבטוח בו שיוביל הוא את העגלה בדרך הנכונה והטובה ביותר, שמוכנה עבורנו מששת ימי בראשית. להרפות, לשחרר, להיות מובל.
והוא יעשה את הטוב בעיניו. לא הטוב בעינינו.
עלינו מוטל רק להאמין שזה טוב.
שלוימה הציץ על יענקי, ואחר עצם את עיניו, מסתיר את הדמעות הגודשות אותן.
גם אתה טוב, יענקל'ה, וכך כל מה שעובר עליך, ועלינו.
הטוב בעיניו.


יענקי ניער קלות את שולי חליפתו כבדרך אגב, כפי המנהג. תנועה חלפה בין החסידים ונוצר טור ארוך הממתין לעבור אצל הרבי, ללחוץ את ידו ולקבל איחול גמר חתימה טובה.
יענקי חש מאבק כוחות אדיר משתולל בבית החזה שלו. הרבי. איזו מילה אדירה. איזו השפעה שהיא מחוללת בו. הוא חש את ליבו נמשך אל הדמות שעומדת כמה מטרים לשמאלו, כאילו מושפע הוא מכוחות מגנטיים אדירים.
אבל... מבטו הושפל אל נעליו החדשות, עלה אל המכנסיים הצרות ורפרף על גבי החליפה הפתוחה, נטולת הגארטל. אבל הוא יענקי ליבער, על כל המשתמע מכך.
קשה לו לדמיין את עצמו ניגש אל הרבי, מושיט ידו לברכה. איכשהו, תיאור זה נשמע לו קצת נועז. 'דע את מקומך', לא כתוב כך איפשהו? וגם אם לא, רוח הדברים מובנת בהחלט. ס'פאסט נישט.
מובן לו שאם ידע אביו על שום מה הוא מוותר על 'א גוט יאהר' מהרבי, הוא לא יוכל להכיל זאת. הוא מכיר את עצמת הרגשות שחש יענקי כלפי הרבי. והוא בשום אופן לא יצליח להבין שפעם דווקא עשה זאת מצדקות יתר. משום שלא רצה לטמא את ידו של הרבי.
נו, באמת. יענקי לא הצליח אפילו לגחך. בטח מצדקות יתר. פשוט תגיד שאתה פחדן.
אחוז התלבטות, לא שם לב יענקי כיצד התור מגיע עד אליו, וממשיך להשתרך מאחוריו. וכיצד הוא משתלב בו בטבעיות ומתקדם איתו כחסיד מן המניין.
הוא התעורר רק כשהגיע תורו ללחוץ את יד הרבי. הוא נרתע בבהלה. כיצד הגיע עד לכאן? כעת אינו יכול לעזוב את המקום. הרבי, ששם לב לעיכוב, הרים אליו את עיניו המכוסות בדוק של זיקנה. "אוּו, ר' יענק'ל!" הבעתו היתה שמחה בעליל. יענקי ייחל שהאדמה תבלע אותו. ראשו היה מושפל עד חזהו, כמו בכניעה של מחמירים גדולים. הרבי הושיט לו את ידו. יענקי השיב לו יד רועדת. הרבי נטל אותה וצירף את ידו השנייה, כורך את כף ידו של יענקי בחמימות וברכות.
"יענקב חיים בן עטל יהודית", הרבי זוכר את שמו ושם אמו של כל אחד מאלפי חסידיו בזיכרונו העצום. "זאלסטו האבן א גוטע יאהר און א גוטע לעבן. געזונט, נחת און פרנסה בנקל. ברכה והצלחה בכל העניינים, רוחניות וגשמיות. זאלסטו זעהן גרויסע ישועות!" (שתהיה לך שנה טובה וחיים טובים. בריאות, נחת ופרנסה בנקל. ברכה והצלחה בכל העניינים, ברוחניות ובגשמיות. שתראה ישועות גדולות!) סיים כשקולו מתרומם, הוא הידק את אחיזתו בידיו של יענקי והביט בעיניו. יענקי חשש שעוד רגע והוא נמס. ליבו פעם בקצב מטורף וכפות ידיו הזיעו בין ידיו של הרבי.
"אמן", מלמל בשפתיים יבשות. אך הרבי לא עזב אותו. נו כבר, רבי, בבקשה, תן לי ללכת, תיכף יפסיק ליבי לפעום!
"לאנגע און לייבעדיגע לעבן. (חיים ארוכים ושמחים.) גרויסע ישועות, יענקי!"
בום. זה קרה. ליבו של יענקי חדל מלפעום. הרבי קרא לו יענקי. בשם החיבה. סוף סוף הסיוט הזה ייגמר. במקוואות כולם יגידו שהאברך החשוב יעקב ליבער נפטר מהתקף לב מיד בסיום התשליך. המבינים הגדולים ייאנחו ויגידו: "עלה למעלה מזוכך. אוי, נעבעך על המשפחה". למעלה הוא יוכל כבר לרצות את עונשו בגיהינום. אולי יבקש לרדת לסיבוב חוזר, לתקן את אשר שיחת עם הלחנים הרדודים שלו. אולי לא. העיקר שבעולם הזה הוא סיים את תפקידו. יענקי נאנח אנחת רווחה. רגע, איך הוא נושם? אולי עוד לא איבד לגמרי את ההכרה. הוא צריך להפסיק, שלא ינסו אפילו לבצע בו החייאה.
"יענקי, מה קרה? אתה מרגיש טוב?" הוא זיהה את קולו המבוהל של שרוליק, נשמע לו כאילו הוא עולה מן האוב. לא ענה. עוד מעט והכל ייגמר, ידע.
"יענקי, תענה לי!!!" שרוליק טלטל את כתפו בבעתה. עיניו של יענקי נפקחו בעל כורחן. הוא מצמץ מן האור שחדר אליהן. הדבר הראשון שהבחין בו היה כובעו של שרוליק, שהיה שמוט על מצחו בזווית שהסתירה את עיניו. אחר כך הבחין גם במשקפיו, שזלגו בעקבות כובעו עד קצה אפו והיטלטלו בסכנת נפילה.
שרוליק נאנח אנחת רווח שרוקנה את ריאותיו, ותפס את משקפיו שכבר עברו את סף ההחלקה ברגע בו היו עסוקות בצניחה חופשית אל הארץ. הוא סידר את מגבעתו בידיים רועדות, רק כעת הבחין עד כמה נלחץ, והביט ביענקי במבט מחודש, נטול- כובע. "אתה בסדר?"
יענקי לא הגיב. הוא היה עסוק בלבחון את סביבתו. למה הביאו לכאן את הרכב שלו? ולאן הלך הרבי? כבר הספיק לעזוב?
משהו מוזר כאן. הוא הרים מעט את ראשו. רגע הוא לא ליד הרבי! הוא לגמרי בקצה השני. זה אומר ש--- הוא קיבל את הברכה מהרבי, הגיע עד כאן ואז התעלף? אז מי אמר בכלל שהייתה ברכה מהרבי? איך ידע מה היה הזיה ומה אמת? תוכן הברכה בטוח היה חלום. מדוע התעקש מוחו לשבץ בה את הביטוי 'ישועות גדולות'? לאיזה ישועות הוא זקוק?
ושאלת השאלות: אם לא הייתה ברכה שהממה את ליבו – למה התעלף??
שערו היה ספוג זיעה. לראשונה בחייו הבין את ייעודן של הגבות. אם לא הן היו עיניו מסתמאות, בטוח. ליבו עדיין השתולל. הוא התרומם למצב ישיבה לאט- לאט. העולם הסתחרר סביבו.
שרוליק הבחין בחוסר יציבותו. "בוא, תשב". הוא תמך בזרועו וכיוון אותו אל גדר אבנים קטנה. "אתה מרגיש טוב?" ברר בשנית.
יענקי עדיין לא הגיב. כלומר, הוא ניסה להגיב, אך לשונו מימשה את הביטוי ודבקה לחיכו, פיזית. יענקי ניסה להניע אותה בהיסטריה קלה עד בינונית, אך היא נשארה על שכבה, בלא תזוזה. הערשי צץ פתאום במקום, מתנשף, אוחז בידו בקבוק מים. כנראה שהיה במקום לפני שיענקי שב למצב ערות, ורץ להשיג לו מים. מה משנות התיאוריות, העיקר שיש לו במה ללחלח את לשונו החרבה. יענקי שתה מעט, ואחר כך עוד הרבה, עד שהצליח להשמיע צלילי דיבור.
"אני בסדר". הוא לחש.
שרוליק והערשי זינקו ממקומם. "אוי, ברוך ה'!!" התנשם הערשי. שרוליק נעמד על הגדר ונופף בזרועותיו לכיוון מסוים. התנועות היו אמורות להביע הרגעה, אך בפועל הזכירו שפת גוף של אדם טובע. לא חלפו חמש שניות ובמקום הופיעו חיים מאייר ואביו, נושמים בקושי.
נסחפו, אחים שלו. היו חייבים להתקשר לאבא?!
"יענקי, אתה בסדר?" קרא אביו בסערה.
יענקי הנהן בראשו, כאילו לא שמע את בשאלה הזו עשרות פעמים רק בדקה וחצי האחרונות. הבקבוק היה כבד לו, למרות שהכיל ברגעים אלו פחות מרבע ליטר. הוא חיפש איפה להניח אותו. חיים מאייר קלט את מבטו ונטל אותו ממנו. יענקי הודה לו ברבע מבט. עוד לא היה לו כוח לדבר.
"ממש נראה לי כדאי שנחזור". חיווה שלוימה את דעתו.
הערשי ושרוליק תמכו בו בשני צידיו ונכונו לעזור לו להתרומם. יענקי ניער את ידיהם מזרועותיו בזעף מה. באמת, הוא נראה להם נכה?!
הוא ניסה לקום מהגדר הנמוכה – ונכשל, כמובן. מובס, הוא נותר יושב, מקווה שאחיו יבינו את שפת גופו, ולא יאלץ לבקש מהם סיוע.
הערשי ושרוליק החליפו מבטים והתקרבו אליו שוב. הם השחילו את זרועותיהם מתחת לבית שחיו ובתנועה עדינה משכוהו למצב עמידה.
יענקי הנהן לעומתם, הם עזבו אותו והוא פסע לכיוון הרכב, עצמאית. הוא עמד לפתוח את הדלת שעל יד מושב הנהג, כשקולו של חיים מאייר השיג אותו. "אתה לא הולך לנהוג ככה, חמוד. תגיד תודה שאנחנו לא מפנים אותך לבית חולים".
הוא ניגש אליו בשני צעדים גדולים והסיט אותו בעדינות. "אני אקח את ההגה". הוא התיישב במושב הנהג והתניע את הרכב.
אביו התיישב מקדימה, על יד חיים מאייר, משער שיענקי יוותר על התענוג. הערשי ושרוליק התיישבו בספסל האחורי ויענקי נכנס אחרון. הוא סגר את דלת הרכב. זו לא נסגרה עד הסוף. שרוליק רכן מעל יענקי וטרק אותה כראוי. חיים מאייר פתח בנסיעה.
"אוי, המים!" שרוליק הביט דרך השמשה האחורית על בקבוק המים שהשאירו על הגדר הקטנה.
"זה בסדר, קניתי שני בקבוקים", הרגיע הערשי. הוא פתח את הבקבוק הנוסף והושיט ליענקי. "תשתה, יענקי, אתה נראה מיובש".
"אתה מרגיש יותר טוב?" שלוימה הסתובב אליו, מודאג.
"כן, יותר טוב", אמר יענקי בחולשה. הוא קיבל בתודה את בקבוק המים.
"איזו ברכה שקיבלת מהרבי!!" התמוגג שרוליק, שוכח לרגע את המצב.
יענקי הפנה אליו את ראשו בחדות. "מאיפה שמעת?"
"מה זאת אומרת? עמדתי מאחוריך!"
"אה". יענקי שקע במושבו, מכונס.
רגע של שתיקה עמד ברכב, ואז אמר שרוליק: "הרבי קרא לו יענקי".
"מה???" שלוימה התרומם וראשו נחבט בתקרת הרכב. הוא התיישב חזרה.
"יענקי? לא יענק'ל?" ווידא הערשי ששמע נכון.
"אהה".
יענקי מצידו היה מופתע לא פחות. אז הוא לא המציא את זה! הרבי באמת קרא לו יענקי ואיחל לו 'גרויסע ישועות'!
"וואו". החווה חיים מאייר את דעתו מקדמת הרכב. "לכבוד מה?"
יענקי משך בכתפיו ועצם את עיניו. הוא ייחל למעט שקט.
אחיו קלטו את הרמז והשתתקו מיד. "תשתה, תשתה", עודד אותו הערשי.
"די כבר עם זה!" רטן יענקי. "אני מרגיש כמו בריכת שחייה חצי אולימפית! כמה אפשר לשתות?"
הערשי חייך קלות ויענקי נותר פנוי למחשבותיו.
ברגע בו נתן את האות, הציפו אותו רגשות עזים בגלים אדירים. יענקי נשם עמוקות. הוא חש כטובע בים סוער. מחשבות התרוצצו במוחו במהירות שבקושי אפשרה לו לקרוא אותן.
יותר מציפור אחת לחשה לו כי הרבי יודע הכל. לשווא חשש כל כך. אולי אבא עדכן אותו, אולי הוא שם לב לבד, הרי הוא מכיר אותו מאז היותו ילד.
למה, השם, למה??? חשבתי שכבר סיימתי עם זה! בבקשה, אני לא יכול יותר! למה, רבי, בירכת אותי בחיים ארוכים? ואיך הם יכולים להיות שמחים בכלל? ולמה העולם הזה אכזר כל כך? למה רק לצדיקים יש בו מקום? למה אסור ללכת בשוליים? למה אנשים טוענים שההלחנה שלי בעייתית? ולמה אני מלחין שירים גרועים כל כך? למה אני לא לומד? ולמה האחים שלי כן? למה יש לי אח כמו חיים מאייר, ולמה אין עוד אנשים כמו הערשי? למה רק אני, מכל אחי, גורם צער שכזה להורי? למה רק אותי כינה הרבי בשם החיבה שלי? למה פערי עדיין בטוחה שאני צדיק נסתר? למה אני לא צדיק בכלל? למה--- למה לי חיים???
התחשק ליענקי להטיח את ראשו בגב המושב שלפניו. הוא הסתפק בשריטת ריפוד המושב בציפורני ידו השמאלית. לא רוצה. לא רוצה ולא רוצה!!!
גבו רטט. נשימתו התחבטה בין צלעותיו. יענקי עצר אותה. חשש עלה בו, שאם ישחרר אותה החוצה – היא תצא בצורת זעקה גדולה ומרה. הוא רצה לצרוח. אהההה!!!!
ויותר מכל, התחשק לו לחזור להיות ילד קטן. לגשת לאבא, להתחפר בין זרועותיו, לטמון את ראשו בכתף הגדולה, ולבכות בכי גדול. השתוקק להרגיש את מגע כף היד המלטפת, את הקול המרגיע, את התחושה שהוא מקובל ורצוי, יהיה מה שיהיה.
אבל הוא כבר גבר. עם אישה וילדים. את הפריבילגיה הזו איבד מזמן. לא נותר לו אלא לשבת בפנים חתומות, לנשום ארוכות ולשרוט את הריפוד. חזק, עמוק, כואב.


פרק י"ח

חיים מאייר סובב את ההגה מתוך הרגל. "אליך, טאטי, כן?"
"מה פתאום? קודם תוריד את הערשי אצלו, ואז תרד בבית שלך ואני ושרוליק נרד אצלנו ו- - רגע, מה עם יענקי?"
גבתו הימנית של חיים מאייר התרוממה קמעא. "מה איתו?"
"הוא לא יכול לנהוג עכשיו עד מונסי!"
"ברור שלא!" הערשי נזעק מהמושב האחורי. יענקי פתח את עיניו.
"תישן היום אצלנו, יענקי". הציע שרוליק בנדיבות.
"מה פתאום? תרדו כאן ואני אסע הביתה. אין סיבה שאשאר בבורו פארק. אני בסדר גמור!" הצהיר, מניח את ידו על לוח ליבו להדגשה.
המילים אפילו לא חדרו לאזני אביו. "יודע מה? אני אקח אותך. שרוליק, אותך נוריד בבית".
"מה?? טאטי, אני בסדר! אוקי, אני אסע ברכבת. למה שתיקח אותי? אתה תחזור לבורו פארק באמצע הלילה!"
"ברכבת? אתה נורמלי?? אין סיכוי". הערשי היה נחרץ לחלוטין.
"אז מונית".
"בשום פנים ואופן". שלוימה חשק את שפתיו.
"למה?!"
"כי אני פוחד. אי אפשר לסמוך על נהג מונית כשאתה ככה".
"טאטי!"
"יענקי, די. אתה התעלפת לפני כמה שעות, אתה לא נוהג עכשיו עד מונסי. ברור?"
"אז איך אני אמור להגיע הביתה?" יענקי שקע מעט במושבו.
"אמרתי כבר, אני אק..."
"הוא צודק, טאטי. אין סיבה שתיקח אותו הביתה", הערשי התערב בטון נמרץ, "אני אקח אותו".
שלוימה היה המום למדי. "מה? אבל..."
"טאטי ושרוליק, תחנה ראשונה!" קרא חיים מאייר מעם ההגה.
"קדימה, טאטי. אנחנו נדאג לו". הבטיח הערשי.
שלוימה נאנח. "להתראות. תתקשרו אלי כשאתם בבית". ביקש מילדיו.
"בסדר גמור. גמר חתימה טובה". חיים מאייר נופף לו לשלום.
הערשי פתח את הדלת שעל ידו ויצא מהרכב, מאפשר לשרוליק לצאת אף הוא. שלוימה תפס את כף ידו ולחץ אותה. "תודה, הערשי. המונית חזור לבורו פארק על חשבוני, כן?" הוא שלף שני שטרות בני מאה דולר מארנקו ודחפם לידו של הערשי, מתעלם ממחאתו של זה. "גמר חתימה טובה, זיסער".
"אמן. תודה, טאטי". הוא ניגש אל החלון הפתוח שעל יד חיים מאייר. "אתה יוצא? נתחלף?"
חיים מאייר התרומם מהמושב ובפרץ מפתיע של טקט הודיע: "קח אותו, הערשי. אני אעלה להגיד למאמי גמר חתימה טובה, הרבה זמן לא ראיתי אותה".
פרידה קצרה, ויענקי והערשי היו בדרך למונסי.
"ממש לא נעים לי ממך, הערשי. בטח צריכים אותך בבית עכשיו, ביום חמישי יום כיפור", פצה יענקי את פיו.
הערשי הניף את ידו הימנית בתנועת ביטול. "זה בסדר גמור. דיברתי עם רעכי, לא היתה לה שום בעיה עם זה".
"אלפי תודות, באמת. למרות שאני עדיין לא מצליח לקלוט למה לא הסכמתם לי לנהוג".
הערשי הרים אליו מבט דרך המראה. "תרים רגע את יד ימין שלך", ביקש.
יענקי מילא אחר הפקודה. ידו רעדה באופן בלתי נשלט. "בגלל זה", סיכם הערשי.
יענקי נאנח והשעין את ראשו אחורנית. "גם כן דאגה", מלמל.
"מה?" הערשי הרים שוב את מבטו.
"כלום, לא משנה". יענקי עצם את עיניו בתשישות. כנראה שכן נחלש. צלצול חד גרם לו לפקוח אותן כמעט מיד. הוא הציץ בצג הטלפון. פערי.
"הלו".
פערי נשמעה מודאגת למדי. רוצה לברר מתי יחזור.
"הכל בסדר גמור, אני בדרך למונסי". הוא הוסיף עוד שתיים שלוש מילות התעניינות וניתק, מתנשף קלות. הדיבור הרצוף החליש אותו.
"למה לא סיפרת לה?" שאל הערשי.
"כי היא לא תאמין לי שאני בסדר גמור עד שלא תראה אותי, ובינתיים תשתגע מדאגה. עדיף לי לומר לה כשאני לידה". ביאר יענקי כשעיניו נעצמות שנית.
הערשי חש את ליבו מתכווץ. הוא אדם כל כך טוב, יענקי, לא מגיע לו את כל זה.



שי נקש על הדלת שתי נקישות קלילות ופתח אותה כדי סדק רחב. "היי, אבא. אפשר?"
אביו הזדרז לסיים את שיחת הטלפון בה היה עסוק. "שי! מה אתה עושה כאן? אין לך לימודים עכשיו?" הוא החווה בידו על הכיסא שמולו.
שי התיישב. "לא", הוא העווה את פניו. "נתנו לנו כמה שעות חופשיות, בשביל לעבוד על הפרויקט".
אביו חייך. "הפרצוף הוא על הפרויקט או על האין- לימודים?"
"גם וגם". הוא קרץ קלילות.
"אז אתה רוצה לראיין אותי או מה?" הוא הצביע על נרתיק המחשב הנייד שהיה אחוז בין זרועותיו של שי.
"לא. האמת היא שאני צריך קצת עזרה מיובב. נראה לך שהוא פנוי כרגע?"
"הוא יהיה פנוי אם אבקש ממנו". אביו התרומם מכורסתו ופתח דלת שיצאה מחדרו.
"יובב?"
בחור צעיר הרים את ראשו ממסך המחשב. "כן, עוזרי".
"הבן שלי צריך ממך משהו, תן לו שעה". הוא סימן לשי להתקרב.
"בכיף. אתה שי, נכון?" הוא הביט בשי.
שי הנהן בראשו ונכנס אל החדר.
"מה בדיוק אתה צריך?"
אבא של שי מלמל ברכת הצלחה ושב אל שולחנו, לא שוכח לסגור את הדלת אחריו.
שי התיישב ושלף את המחשב הנייד מנרתיקו. "יש לי כאן את המחשב הזה", הוא הניח את המחשב על השולחן המשרדי. "אני רוצה למצוא חומר שנמחק ממנו לפני תקופה של חודש עד שלושה חדשים. אני מאמין שיש אפשרות כזו". הוא המתין לאישור.
יובב נשען אחורנית. "יש. השאלה היא כמה אתה רוצה להשקיע בזה".
"כמה שצריך. שיהיה מהר אבל".
"אוקי בוא נראה..." יובב סובב את המחשב אליו והדליק אותו. "יש'ך את הסיסמה?... בסדר, לא משנה, פתחתי..."
"אתה מתכוון – פרצתי".
יובב הרים אליו עיניים נבוכות. "יש בעיה עם זה?"
שי עיקם את פיו. "תשתדל להיצמד לחוק כמה שאפשר, בסדר? כאן, למשל, זה היה מיותר. אני יודע את הסיסמה".
יובב הצמיד שתי אצבעות לרקתו הימנית בתנועת הצדעה קלילה. "כל מה שתאמר, בוס".
שי שלח אליו מבט משועשע.
"אוקי, בן הבוס..."
שי גרר את כסאו לעבר השני של השולחן, והתיישב בזווית ממנה יוכל לראות את מעשיו של יובב.
"תראה", יובב הצביע על המסך. "בסל המחזור אין קבצים כבדים. רק קיצורי דרך, וכאלה. אז אני מוריד רגע כמה תוכנות שחזור, ונראה את פעולות ה'שיפט דיליט' שהתבצעו במחשב הזה." יובב זמזם לחן בלתי מוכר ותופף באצבעותיו על השולחן. "הו, יופי, הנה זה. 'סתכל אם אתה מוצא את מה ש'תה מחפש".
שי עבר על הרשימה הארוכה. הוא לא מצא אף קובץ מתאים. הוא נשף באכזבה.
"בסדר, בסדר, לא להתייאש". עודד אותו יובב. "עוד לא מיצינו. ננסה תוכנה אחרת, מקצועית יותר. שתי דקות ואנחנו מוצאים את זה, אני אומר לך".
אך גם שתי הדקות הבאות לא הניבו את התוצאה המבוקשת.
"אני לא מבין, למה הוא לא מוצא את זה??" שי נאנח בתסכול.
יובב שף את לחיו החלקה בכף ידו הימנית. "צ'מע, אם זה באמת חשוב לך, אפשר להוריד איזו תוכנה בתשלום, תוכנה פצצה, באמת. אני מכיר אותה, היא בטוח תמצא. השאלה היא, כמו שאמרתי, עד כמה זה חשוב".
"איזו תוכנה?"
יובב הניף ידו בתנועת ביטול. "אה, אחת 'תה לא מכיר".
שי הרים את ראשו. "ובמה היא יותר טובה מהקודמות?"
מבטו של יובב ניצת. "הו, זו תוכנה בליגה אחרת לגמרי. חוץ ממה שהיא מסוגלת לחפור לך בקרבי המחשב ולהעלות 'שיפט דיליטים' שאפילו לא חלמת שמחקת, היא גם יכולה למצוא קבצים שנמחקו לפני שנים ומאיזשהן סיבות נשמטו מסל המחזור, או קבצים שנערכו על המחשב הזה ובכלל לא נשמרו..."
"מה זאת אומרת?" קטע אותו שי בתמיהה עמוקה. "איך אפשר למצוא קבצים שלא נשמרו?"
יובב לקח נשימה עמוקה. "בוא אני אסביר לך: כל מה ש'תה עורך במחשב בעצם נשמר אוטומטית, אבל לא על הדיסק אלא רק בזיכרון. מידי פעם המערכת שולחת 'דאמפים' לדיסק, לאזור שמור של מערכת ההפעלה, זת'ומרת שלא תמצא אותם בD- או במקום גלוי אחר, אבל הם קיימים שם. אנ'לא אומר שהם שמורים כקבצי 'וורד' או 'פוטושופ'", הסתייג, "אבל התוכנה הזו מסוגלת לבצע אנליזה לקבצים הבינאריים וכך היא משחזרת קבצים או חצאי קבצים, ועושה מהם משהו בר שימוש. אבל מה אני מברבר לך בשכל, אתה בטח מתייבש משיעמום".
"לא, לא, אני ממש נהנה. מעניינים אותי הדברים האלה".
"אה, אחלה. קיצור, מה אתה אומר, שנלך על זה?"
שי נשך את שפתו העליונה. "אני לא יודע. אתה ממש ממליץ?"
"תראה, אחרי הכל זו בחירה שלך. אם תחליט שלא, אולי נוכל להסתדר גם בלי. איך זה נמחק לך, הקובץ?"
"לא לי, זה כל העניין. זה לא המחשב שלי ואין לי מושג איך מחקו את זה".
מצחו של יובב התקמט קשות. "לא הבנתי, אז למה החלטת שהוא נמחק?!"
"כי... מה זאת אומרת, לאן זה יכול היה להיעלם?!"
"אולי מישהו העביר את זה לדיסק נשלף כלשהו? נו, באמת, אל תהיה אידיוט. יש עשרות דרכים להוציא חומר ממחשב חוץ מלמחוק אותו!!"
"לדיסק נש..." תמונות צצו במוחו של שי. המחשב של ניר עם דיסק און קי מחובר. אולי באמת?...
הוא פלט אנחה קורעת לבבות. נו, באמת, מה יהיה? כל פעם הם חושבים שהגיעו לקצה, ואז שוב מוצאים את עצמם במבוי סתום.
יובב הביט בשי המאוכזב. לא נעים. נכון שלא הוא גורם האכזבה, אבל עדיין... הבוס שלו ביקש ממנו לסייע לבנו והוא לא צלח את המשימה. יובב לא אהב להיכשל. במיוחד לא במשימות הקשורות במחשבים. "תקשיב רגע..." הוא פתח בהיסוס. "אבאש'ך אמר לי לתת לך שעה ובסוף סיימנו עם זה מהר. יש לי עוד..." הוא הציץ בשעונו. "שלושים וחמש דקות בשבילך. בא לך קורס קצר בנבכי המחשב? אמרת ש'תה אוהב את זה".
שי חכך בדעתו. כן, בא לו. "אני אשמח", השיב בפשטות.
את חצי השעה הבאה בילה שי בעולם שהקסים אותו עד פעירת עיניים למצב המקסימלי שלהן.
מישהו נקש על דלת החדר. היא נפתחה. אבא שלו. "סיימתם?"
"כן". שי הרים אליו עיניים זוהרות.
"צ'מע, עוזרי, יש'ך בן – תותח! מה זה תותח, גאון העולם!! הוא למד כאן בחצי שעה מה שאני למדתי שנתיים!" יובב טפח על שכמו של שי בעוצמה.
שי תיקן את ישיבתו על הכיסא, שהתרופפה מעוצמת הטפיחה. "טוב, הרבה מזה כבר ידעתי..."
"זה מה שאני שואל, מאיפה ידעת?"
"יצא לי לראות". שי הסמיק מעט, מה שגרם לאביו לחשוד כי הוא מתכוון לפעולות שראה את יובב מבצע בתחילת השעה שלהם.
"מה אתה אומר! מה אתה לומד?"
"היסטוריה".
"לא!!!" יובב הזדקף במבע המום. "די, אתה רציני איתי, כאילו?"
שי חייך. "רציני לגמרי. למה, משהו לא בסדר?"
"לא אומר, רק ש... לוידע. הייתי מדביק עליך איזה מתמטיקה, או משפטים לפחות. היסטוריה זה..."
חיוכו של שי התרחב. "זה מה?"
"זה מקצוע... משמים כזה. לא צריך בשבילו שכל".
"צריך בשבילו זיכרון", אביו של שי התערב בשיחה. "גם מזה יש לשי לא מעט".
"טוב, קטעים איתך..." הוא נשען אחורנית בחזרה.
חיוכו של שי הפך לצחוק שקט.
"יאללה, אני חייב לחזור לעבוד. יש לי כאן הררים של משימות. לא מתלונן!" הוא הרים את ידיו בהתגוננות מפני מעסיקו. "רק מציין עובדות!"
אבא של שי חייך. "בוא, שי. ניתן לו לעבוד".
שי התרומם ממקומו, אורז את המחשב. "תודה, יובב".
"בכיף, אחי. ניסיתי, אתה יודע..."
שי חייך והחווה בידו תנועת הרגעה. "הכול טוב. עזרת לי מאד, גם אם לא בדיוק במה שרציתי".


"אוקי, אני ממשיך!" קרא הערשי לשרוליק שעמד מעברה השני של הדופן והצמיד אליה את הקרש. הוא נטל לידו את המברגה וטיפס על הסולם. "אתה מחזיק?" שני ברגים נשמטו מבין שפתיו הקפוצות על הארץ. הוא נאנח, קרא: "חכה רגע!" וירד חזרה.
הערשי התכופף להרים את המסמרים וכשהתרומם פגש באביו, מביט בו.
"אתם בטוחים שלא צריך לבקש מהבחורים מהישיבה כאן שיעשו את זה בתשלום?" בירר שלוימה בדאגה קלה.
"מה פתאום? אנחנו מסתדרים לגמרי!" התנגד הערשי.
"ונהנים מזה גם". הוסיף שרוליק שעקף את הדפנות ונגלה לעיני אביו כשציצית הצמר שלו מופשלת לאחור והוא מאובק מעט.
"טוב, אם אתם אומרים..." שלוימה משך בכתפיו.
הערשי תחב שוב את הברגים לפיו וחזר לסולם. "מי מגיע ליום טוב?" קרא, מנסה להתגבר על רעש המברגה.
"מה פירוש מי? כולם. חיים מאייר, חיה שורי, גולדי, יענקי ואתה!"
"באמת? גם יענקי מגיע?" הערשי חדל לרגע ממלאכתו.
"כן, למה לא?" שלוימה ידע שהוא מיתמם.
"לא, לא, אין שום בעיה", הערשי לחלח את שפתיו. "רק לא חשבתי שהוא ירצה. אני מתכוון, לי הוא אמר שהם נוסעים לשווער שלו, בעיירה בגיברס".
"אה, כן? אבל שנה שעבר הם היו אצלנו בחצי הראשון של החג!"
"שניה, לא הבנתי", הערשי הניח את המברגה על השלב העליון וירד מהסולם. "אתה רוצה לומר לי שעוד לא דיברת איתו?! אז על סמך מה אתה אומר שהוא בא?"
שלוימה נאנח. "אני יודע. אבל אני חושש שהוא לא ירצה. אתה מבין, אני כל הזמן דוחה את זה. ויכול להיות שבמקום מסוים אני פשוט עושה חישוב שיהיה לי יותר נעים לשמוע סירוב מפני שהם סגרו עם הצד השני, ולא כי הוא לא רוצה להיות איתנו בחג".
"אחרי שחיים מאייר יחזור הביתה הוא יבוא". אמר הערשי בשקט.
"כן, אני יודע שאיתך נעים לו. אתה ילד טוב, הערשי". צל של חיוך עלה בעיניו העגומות.
הערשי הסמיק. "אולי עדיף שלא נדבר עליו שלא בפניו. וגם..." הוא רמז בראשו על המיקום המשוער בו עומד שרוליק, מעבר לקירות הסוכה.
שלוימה הנהן בראשו, כובש אנחה נוספת. "אולי תדבר איתו?"
"עם יענקי?"
"כן, תשכנע אותו לבוא ליום טוב. אתה יודע כמה אני אוהב שכולכם באים יחד".
כן, הערשי יודע, וכך גם כל אחיו ואחיותיו. "א שטיק נחת", נוהג אביהם לומר כשהם מתאספים כולם. "בנים גידלתי ורוממתי. לא צריך המשך לפסוק, געלויבט דער באשעפער".
גם יענקי יודע את זה. אולי יסכים לבוא. אולי ירצה לגרום לאביו למעט נחת.
ואולי לא.
פניו של הערשי התכרכמו. שלוימה, שהבחין בכך, מיהר לפייסו: "לא משנה,זה באמת לא קשור אליך. אני כבר אשוחח איתו".
"לא", הערשי הרים את ראשו. "אני אתקשר אליו עוד מעט, כשנסיים כאן. יהיה בסדר".
שלוימה הנהן בכבדות.
"אל תדאג, טאטי", ביקש הערשי לעודדו.
שלוימה ניסה לחייך, אך בפועל הפיקו שפתיו עווית מעוררת רחמים. "לא לדאוג? וכי ראית אבא שאינו דואג לבן שלו?"
הערשי ביקש לבכות. "אמרת לו את זה פעם, טאטי?"
"שאני דואג לו?"
"שאכפת לך ממנו, שאתה אוהב אותו. שלא משנה מה יקרה ואיך ייראה, תמיד יהיה לו כאן מקום. הוא יודע את זה בכלל?"
"הערשי", שלוימה התיישב על כיסא הכתר שעמד מאחוריו. ברכיו פקו פתאום. "אני לא דיברתי איתו שיחה רצינית כבר למעלה מחודש. ומאז ה... תקרית עם חיים מאייר הוא עוד לא החליף איתי מילה".
הערשי ניסה לקחת נשימה ארוכה, אך זו נקטעה באמצעה. "ניסית להתקשר?" שאל בקול חנוק מעט.
"פעם אחת. הוא לא ענה, וגם לא חזר אלי אחר כך". ידיו רעדו. הוא הרגיש חסר אונים כל כך. כמו אב שבנו סובל, ואין ביכולתו לעזור.
הערשי חיפש מקום להתיישב. הכיסא היחיד בחצר היה תפוס. הוא התיישב על אחד משלבי הסולם. דמעות נצצו בעיניו. "אני אתקשר אליו. אשכנע אותו". אמר. התוכן שבדבריו עמד בניגוד מוחלט לצורה בה נאמרו.
"לא צריך, אם זה קשה לך. אני אנסה שוב, הוא בטח יענה". שלוימה הסיט את מבטו, כדרכו של גבר הפוגש בדמעות בגודל טבעי.
הערשי נענע בראשו לשלילה, הדמעות חוסמות את מיתרי קולו.
שלוימה קם מכיסאו. "מה קרה?" שאל רכות, "אמרתי לך, אתה לא חייב..."
"לא", הצליח הערשי לומר. "אני רוצה לדבר איתו". הוא התייפח.
"אז למה אתה בוכה?" שלוימה נבוך. ביום הולדתו העשירי של שרוליק חשב שסיים עם השאלות האלו.
"כי..." הערשי נשנק, "יענקי..." הוא לא הצליח להמשיך לדבר.
שלוימה מיהר לקצה החצר ומזג להערשי כוס מים מינרליים מבקבוק שעמד על הארץ. "קודם כל תשתה, תירגע", אמר את המילים ששמע את אשתו הוגה כל כך הרבה פעמים.
הערשי ברך ושתה מחצית מתכולת הכוס. הוא ניסה להסדיר את נשימותיו, נבוך בעליל. שרוליק, נשמה טובה שכמותו, יצא מהחצר מיד כשהבין שלא כל כך מהר ישובו להקים את הסוכה. כעת הוא מדבר בחוץ עם אחד הבנים של בלומברג.
"יופי. עכשיו תסביר לי לאט וברור מה קרה". אמר שלוימה בטון רך.
הערשי התנשם. "אני רק חושב על יענקי. איך הוא מרגיש בתקופה זו, במצב הזה", עיניו הוצפו בדמעות חדשות. "חבר שלי, שעוסק בנוער נושר, דיבר איתי לאחרונה על התופעה הזו. אף אחד לא מתרחק בגלל שטוב לו. כי הוא רצוי ואהוד ומצליח", הוא קימט את כוס הפלסטיק ושפך את תכולתה על האדמה. "ובאותה מידה, לא טוב להם גם שם. לכן הם בדרך כלל חוזרים".
"אז למה?" שאל שלוימה בכאב עצום. "למה הוא לא חוזר? אני יודע שלא טוב לו, אני רואה את זה".
"בן אדם לא חוזר אם הוא לא יודע שיש לו לאן לחזור, טאטי. ושנינו יודעים כמה קשה לו כאן. במיוחד בתקופה האחרונה". הוא משך בכוס בכוח וקרע אותה.
"בגלל חיים מאייר או בגלל הלימוד?" שלוימה לא האמין שהצליח לבטא את המשפט הזה.
"בגלל חיים מאייר, ובגלל הלימוד, ובגלל החברה... יש אינספור סיבות לקושי שלו. רק תבין מה הוא מרגיש עכשיו. הוא לא מדבר איתנו על זה, לא איתכם, ולפי מה שראיתי בראש השנה גם את פערי הוא לא משתף. מה נשאר לנו? נשאר את יענקי. מתבשל בתוך הכאב הזה, בתוספת רגשות האשמה ותגובות החברה. לבד, לבד". הערשי בוכה שוב. "למי הוא מספר ששוב התעלמו ממנו ברחוב? את מי הוא משתף שעוד שיר שלו הוחרם? למי הוא בוכה ששוב אחיו פגע בו בצורה לא אנושית?" הערשי התעלם מהכיווץ הפתאומי שאחז באביו. "לאף אחד. אין לו איך לנקז את הכאב. הכל נשאר לו בפנים, בלב. רק תחשוב איך נראה הלב שלו, כמה הוא מוצף ברגשות העכורים האלו", הוא הרים את עיניו, לא מצליח להבחין באביו מבעד לדמעות הרבות. "ואז אנחנו מזמינים אותו לחגוג את חג הסוכות כאן איתנו. עם כל המשפחה ששמחה בחג ונראית בכלל לא קשורה אליו, עם הווארטים המורכבים שנאמרים כאן בשולחן והוא בטח לא קולט מילה מהם, ועם חיים מאייר". שתי מילים שאומרת הכל. "למה שירצה לבוא? למה???" זעק הערשי. הוא חש כי הוא זועק את זעקת אחיו, זו המושתקת זמן רב כל כך. הגיע הזמן שתיצעק.
הוא הרים את מבטו וחזה באביו, מתבוסס בדמעותיו. הערשי נבהל. "אני מצטער, לא התכוונתי ל..."
שלוימה סימן 'לא' באצבעו. "טוב שדיברת, הערשי", אמר בשקט.
הם ישבו אחד מול שני ושתקו, ודמעות שקופות מתנקזות ביניהם.
"תדבר איתו", פצה שלוימה את פיו לאחר דמימה ארוכה. "ותגיד לו את כל מה ששאלת אותי אם הוא יודע. ותבקש ממנו..." קולו רעד, "שיגיע לחג. יהיה לו כאן טוב, אני אדאג לזה".

הערשי נכנס לחדרו וסגר את הדלת עד הסוף. אשתו רעכי נמצאת בקניות עכשיו והילדים משחקים בחוץ, אין מי שיפריע. הבית הזה של הוריו, כאן ב'אלפיין אייקרס', ענק ממש. יכולים לשהות בו בעת ובעונה אחת הוריו עם שרוליק וכל הזוגות, וחדר אחד שמוקצה ללימוד ואחר – למשחקים, ועדיין נשארים שני חדרי שינה גדולים פנויים. הם מנצלים את ההזדמנות להגיע אליו בכל בין הזמנים. במיוחד בסוכות, שהרי בבורו פארק אין להוריו מקום להקים סוכה. אז מזג האוויר כאן הרבה יותר קר מבתוך ניו יורק, אך אין ספק כי זה משתלם.
עכשיו, בזמן השקט הזה, יש לו הזדמנות מצוינת להתקשר ליענקי, כפי שהבטיח לאביו.
אצבעותיו רעדו מעט כשחייג את המספר המוכר. עכשיו הוא הרגע המכריע, ידע. עכשיו יוכל לומר ליענקי את כל מה שבליבו. עכשיו יוכל לאפשר ליענקי לומר את שבליבו שלו. עכשיו ידע יענקי על המשפחה האוהבת שממתינה לו, ומהיום הכל יראה אחרת. הוא נשא תפילה אילמת וחייג.
"הלו?" ממהר, קצר רוח מעט.
"יענקי?"
"כן". קצר, יבש.
"אה... זה הערשי". כן, ברור להערשי שיענקי יודע. אבל... הוא ציפה לפתיחה אחרת. שמחה, הקלה אולי? על כך שהנה, יענקי לא נשכח מלב, הערשי אחיו מתקשר אליו! אך יענקי לא מימש את הציפיות.
"אה. מה נשמע?"
"ברוך ה'. יענקי, אתה יודע שאני עכשיו באלפיין?"
"אה, כן? איזה יופי. עוזר לטאטי עם הסוכה?"
"כן. לשרוליק, יותר נכון". הערשי צחקק.
יענקי הואיל בטובו לנדב גיחוך.
"אתה בבית?" ניסה הערשי להחיות את שיחה הגוועת.
"אני כרגע בדרך לאירוע".
"עכשיו?!" מי קובע חתונה לתאריך כזה?
"בר מצווה".
"אהה".
"משפחה מוזרה. הבר מצווה תהיה רק בסוכות, אבל הם חוגגים עכשיו כי אין להם כוח ללוגיסטיקה של אירוע בסוכה", שיתף פתאום יענקי.
"וללוגיסטיקה של אירוע בערב חג כן יש להם כוח?"
יענקי משך בכתפיו. "לך תשאל אותם..." אמר, חיוכו מורגש דרך הטלפון.
"טוב, יש אנשים..." הערשי החליט לנצל את האווירה הטובה. "תגיד, איפה חשבתם להיות ביום טוב ראשון?"
ליבו של יענקי החסיר פעימה. "אני עוד לא יודע. למה?"
"טאטי מאד רוצה שתבוא". ה', בבקשה, שיסכים...
שתיקה. "מי יהיה שם?"
"כולם", הפליט הערשי בקלילות מזויפת.
הערשי שמע את נשימותיו האיטיות של יענקי. "אני לא יודע. לא כל כך נראה לי. כלומר, דיברתי כבר עם השווער שלי, והילדים חשבו ש... זאת אומרת, לשנות עכשיו, ו..."
"יענקי", קטע אותו הערשי, "אני מבקש ממך, לא בשבילי, בשביל טאטי. אתה יודע כמה זה חשוב לו".
יענקי לא הגיב.
"בבקשה, יענקי. רק ליום טוב. אחר כך תיסעו. טאטי כל כך רוצה. הוא דאג שיהיה מספיק מקום בסוכה ואוכל, אפילו מצעים לא תצטרכו להביא, מאמי סחבה בשבילכם. רק תבואו".
יענקי נשך את שפתיו.
"אני יודע כמה זה קשה לך", הוסיף הערשי בשקט. "אבל חשוב לי שתדע שטאטי הבטיח לי שהוא ידאג שיהיה לך טוב כאן. הוא אפילו ביקש ממני שאבוא לקחת אתכם ממונסי לכאן. הוא ירד מזה רק כשהסברתי לו כמה זה חסר הגיון, במיוחד לאור העובדה שאתם לא נכנסים ברכב שלי".
"אני..." גרונו של יענקי יבש פתאום.
"אתה יודע שהוא לא נוהג לבקש מאיתנו דברים. רק הנושא הזה חשוב לו כל כך. הוא אומר שאת כל החיות שלו הוא שואב מלראות אותנו יחד, אני בטח לא צריך לספר לך על זה".
"אתה יודע מה, הערשי?" השיב יענקי, "בסדר. אני אדבר עם פערי על זה, מאמין שהיא תסכים. אדבר איתך שוב בערב, בעזרת ה'".
הערשי השתתק, מופתע. מה, זהו? הוא מסכים בכזו קלות, יחסית? ומה עם כל ההכנות, והדמיונות על שיחת נפש קרובה, וה... "יופי, נהדר". הגיב בקול מלבב. לא יכול להיות שבכך תגמר השיחה! "אני בטוח שטאטי ישמח מאד!" הוסיף.
"כן, גם אני בטוח". האם דמיין, או שנימה אירונית אכן השתרבבה למשפטו האחרון של יענקי?
"אז.. שיהיה לך בהצלחה באירוע".
"אמן. תודה".
"טוב, נדבר בערב".
"בסדר".
"תודיע לי מה נשאר".
"כן, כמובן".
"יופי", תפסיק לנסות למשוך את השיחה! גער הערשי בעצמו, היא הסתיימה, תפנים,
ה ס ת י י מ ה. "להתראות".
"להתראות". צליל ניתוק.
הערשי בהה בטלפון באכזבה. נו, מה חשבת? יענקי לא דיבר איתך על עצמו בכל השנתיים האחרונות. פתאום הכל ישתנה, בשיחת טלפון אחת? הערשי התיישב על הכורסה הקטנה בפינת החדר, מתקשה להתמודד עם אכזבתו. קולות מריבה גרמו לו לשעוט אל החצר. הילדים מתחילים להשתעמם. ומה יאמר לאביו?
יאמר לו שיענקי יגיע. הערשי דמיין את עיניו הזוהרות של אביו. בינתיים זה מספיק.


"גוט יום טוב!" הגברים נכנסו אל הבית בשיירה ארוכה. שלוימה הוביל אותה בפנים זורחות, עדת הנכדים מקפצת סביבם בחוסר סבלנות.
"גוט יום טוב, טאטי. גוט יום טוב חיים מאיר, דוד, יידי, יענקי, הערשי ושרוליק!" ברכה אותם אשתו, אימם וחמותם כמנהגה זה רבות בשנים. "איך היתה התפילה? מי התפלל?"
"מיילך בירנצווייג. היתה תפילה מיוחדת". השיב שלוימה על ראשון אחרון ועל אחרון ראשון. "הדלקתן כבר נרות?"
היא נענעה בראשה לשלילה. "אני מדליקה עכשיו". היא ניגשה אל הקנדלברה הכסופה הניצבת על מדף השיש שבפינת הסלון הענק.
יידי, בעלה של חיה שורי, הופתע. "סחבתם עד לפה את הקנדלברה?" הוא שאל בלחש את השווער.
שלוימה חייך. "מאמי התעקשה. זה היה מבצע לא קל בכלל".
גולדי הניחה את עטי על רצפת הפרקט החמימה והתרוממה מהספה. "גשום בחוץ?"
חיים מאייר הנהן. "גשום לפרקים. נתחיל לאכול בסוכה, נקווה שלא נצטרך להיכנס. לפחות נעשה 'לַיישַייב'".
יענקי הסיר את השטריימל מעל ראשו והניח אותו על השולחן הסלוני. "מנדי, אמרת לבאבי 'גוט יום טוב'?"
מנדי נענע בראשו לשלילה ורץ, נבוך, אל סבתו. יענקי עקב אחריו בחיוך.
"יענקי", קרא חיים מאייר מעם הכורסה שנחת עליה. "תתחדש על הבעקיטשע. חדש, נכון?"
יענקי אילץ את שפתיו להימתח, אמון על הכללים ששינן לעצמו טרם בואו. "נכון, תודה. איך שמת לב?"
חיים מאייר הרים אליו מבט חודר. "הקודם היה ארוך יותר".
החיוך נעלם באחת. יענקי הסתובב ועזב את המקום בלא תגובה. נו, באמת, מה חשב? שביום בהיר יתהפך מזגו של חיים מאייר? הוא היה צריך לנחש שפתיחה כזו מובילה למלכודת כלשהי. אוף, למה באו בכלל? רק התחיל החג וכבר נגמר לו הכוח.

"יענקי, תעביר לטאטי", ביקשה ממנו חיה שורי. הוא נטל ממנה את צלחת המרק והעביר להערשי, שהעביר לדוד שהעביר למוישה.
חיה שורי המשיכה לפרוק צלחות מהמגש שבידיה. היא הגישה לשרוליק ונכנסה חזרה הביתה, להביא עוד. צלחות המרק הרותחות העלו אדים סמיכים. יענקי עטף את הצלחת בכפות ידיו. היה קר בחוץ. קר מאד. למרות מפזר החום הנייד שהשאירו בסוכה והסוודרים החמים בהם התעטפו. שלוימה ביקש בכל לשון של בקשה מכל מי שחש כי קור נעשה בלתי נסבל, שיגיד לו וייכנסו פנימה. "מצוות צריך לקיים מתוך שמחה שלמה", הדגיש, "ולא מתוך צער, חס ושלום".
"כמובן", הוסיף יענקי. "לכן מצטער – פטור".
"פשש..." הגיב חיים מאייר בלעג. "א שטיק ווארט".
מבט חד מאביו החזיר את עיניו לצלחת שלפניו. יענקי עטה על עצמו מסכה אדישה כבר מתחילת הסעודה. אם דחוף לחיים מאייר להשפיל אותו – שלפחות יחשוב שזה לא מזיז לו.
בטח שזה לא מזיז לו. לא מזיז לו בכלל. פיקת גרונו של יענקי עלתה וירדה רק לאחר רגע ארוך. הוא נטל את הכף בימינו, אך לא התחיל לאכול. תאבונו נשאר על השולחן בסלון, על יד השטריימל.
יידי סיים את המרק. הוא הסיט את הצלחת הריקה והעלה סברא שחידש בדקות האחרונות, בנוגע לסוגיה הנלמדת בכולל שלו. הוא שאל על דעתו של שלוימה בעניין. שלוימה כיווץ את מצחו. משהו לא היה נראה לו. הערשי שאל שאלה. יידי ענה לו. דוד סתר את התשובה והציע אחרת. חיים מאייר ניסה ליישב את התמיהה של אביו. יענקי שתק.
אישוניו התרוצצו בין הדוברים. הוא הקשיב לשאלה והיטה אוזן למשמע התשובה. אבל הוא לא הבין כלום. הוא חש כתרנגול שנקלע לשיחה בין בני אדם. לא מבין, לא יודע, לא קשור.
קול נפץ עז קטע את השיחה הערה. לייבי, בנו של דוד, ניפץ כוס זכוכית. מוטי של יענקי נבהל מהרעש ופרץ בבכי, גורר אחריו כמה זאטוטים, כשאברום לייב של חיים מאייר, שהתמלא בזכוכיות ונכנס לפאניקה, מנצח עליהם ביד רמה ובקול רם עוד יותר.
שניה של התעשתות, וחיים מאייר ציווה: "יענקי, לך תטפל בכולם שם".
יענקי תכנן להיות הכי נחמד שאפשר החג, אך הוא לא יכול היה להתאפק מלשאול: "בתור מה אתה מצווה עלי לעשות את זה?"
"אנחנו כאן כולם מדברים בלימוד, אתה ממילא לא קשור לעניין, אז במקום לנעוץ בנו עיני עגל לך תעשה משהו מועיל".
זה היה נכון מידי. דוקר מדי. "סליחה???" יענקי נעמד על מקומו, עיניו קרועות לרווחה.
הערשי ביקש לבעוט קלות ברגלו של חיים מאייר, לסמן לו שישתוק. הוא הניף את רגלו, אך לא כיוונה נכון. היא התעופפה ובמקום להיתקל בחיים מאייר היא המשיכה בתנופה כלפי מעלה ובעטה בפלטת השולחן. השולחן הארוך הזדעזע, והערשי, סמוק קלות, השיב מהר את רגלו וקיפלה תחת הכיסא.
לחיים מאייר, לעומתו, לא היו בעיות. וגם לא מעצורים. "כן, מה?" הוא השיב באדישות.
"אתה רוצה לומר לי שיש לך מונופול על התורה, שאתה יכול להחליט למי היא שייכת?!" יענקי רתח מזעם. הפעם הוא הגזים!!
חיים מאייר לא יצא משלוותו. "אני לא מבין, אתה בא לומר שכן הבנת מילה ממה שדיברנו פה? שלא קנית בעקיטשע שבקושי מגיע לך עד הברכיים? שמעולם לא נגעת בזקן?"
עד כאן. שרוליק קם בזריזות ממקומו ופנה לעדה המצווחת בקול עליז עד כדי התפקעות. הוא שלף אותם בחיפזון מבין הזכוכיות ומשך אותם אל תוך הבית בהבטחות על משחקים חדשים לכבוד החג. פערי נטלה את ליבי על ידיה והתיישבה במקומה, על יד יענקי, בתנוחה קפואה, נועצת בו עיניים פעורות.
"מה הקשר, אתה יכול להגיד לי?? מה הקשר בכלל?!" יענקי ממש צעק.
"בטח שיש קשר! נמאסת עלינו, יענקי, שתדע לך", חיים מאייר התחיל להתחמם, וקולו לנסוק. "נמאסו המשחקים המטופשים שלך! כמה צומי וכבוד אתה צריך?"
"אני צריך כבוד?? תראה אותך! בחיים שלי לא ראיתי אברך שככה רודף אחרי כבוד ומוכן לרמוס את כל העולם בשבילו, כמוך! אתה לא מתבייש?"
"אני כן מתבייש!! וטאטי מתבייש, ומאמי מתביישת! יש לך מושג לאילו בושות אתה גורם לנו? כל החרדים בעולם מכירים אותך, הזמר והגראמער המפורסם יענקי ליבער! בכל מקום שאלך, יהיה מישהו שישאל אם אני קשור אליך. והאמת היא שהרבה פעמים אני עונה שלא. אתה מבין לאיזה מצב הבאת אותנו? שאני מתבייש להודות בקשר בינינו?! את כל הכבוד של המשפחה הרסת!"
"אתה שם לב ששוב חזרנו לדבר על הכבוד שלך? כמובן! כי כל מה שקרה, קורה ויקרה בעולם נוצר עבור הכבוד העצמי של חיים מאייר ליבער! ובכלל, מי אתה שתדבר בשם ההורים שלנו?? טאטי אמר לך שהוא מתבייש בי? אל תשים להם מילים בפה!"
שלוימה ישב מכווץ על כסאו, פניו אפורות כמעט.
"בטח שהוא מתבייש בך! איך אפשר שלא? וגם אם זה אחרת, לסבול הוא סובל ממך מספיק! ומה עם השידוך שהרסת לשרוליק? ממנו לא אכפת לך? לשרוליק מותר להרוס זיווגים??" עיניו של חיים מאייר נראו כאילו עומדות הן לצנוח החומה מארובות עינו. הוא לא שם לב לשרוליק שבדיוק הופיע בפתח הסוכה, מאחוריו, ופניו לבנות כפני מת.
יענקי מצמץ לרגע, אך התעשת מיד. "כן, גם כן אתה, צדיק יסוד עולם. על הלבנת פנים שמעת פעם?? ועל "ואהבת לרעך כמוך"? אני אולי הרסתי שידוך, אבל אתה הורס לי את החיים!!! שתדע לך שלא רציתי לבוא לפה רק בגללך, ובסוף עשיתי את זה בשביל טאטי נטו. אבל אני מודיע לך בזאת, שלאחר שנים רצופות של סיוט מתמשך, איני מוחל לך בזה ובבא!!" במילים אלו צעד יענקי נמרצות לעבר דלת הסוכה. הוא פתח אותה ויצא החוצה כמעט בריצה, טורק את דלת העץ מאחוריו. בסוכה השתרר שקט כבד. שרוליק חיפש כיסא בידיים רועדות, חיים מאייר נותר עומד על מקומו במבע מבולבל, ושלוימה היה נראה על סף התקף לב.

יענקי צעד בחיפזון בפסיעות ענקיות, עיניו נעוצות באבני המדרכה החולפות במהירות. הוא התנשף במהירות, מוציא פחמן, מכניס חמצן, אך כלום מזה לא חדר לריאותיו. הוא צריך מוזיקה. חג עכשיו, אסור. הוא חייב מוזיקה דחוף. יענקי עצם את עיניו הדומעות, ממשיך ללכת בלי לראות, והחל לזמזם לעצמו בקול שקט. הוא לא שם לב למנגינה היוצאת מגרונו ולא לטיב הצליל. הוא רק הלך ושר, זמרתו נקטעת רק בשאיפות רועדות. הוא נחנק. להמשיך ללכת. אסור לו להרגיש. אסור לו לחשוב. לשיר, לשיר, לא לטבוע.
אד מסתלסל עלה מבין שפתיו, בוקע את האוויר הקפוא. התווים הקיפו את אזניו, עטפו את ליבו בצמר רך. לאט לאט הוא חש את קצב פעימות ליבו נרגע, ואת איבריו מתרפים.
לא להרפות, יענקי. אם תעצור לרגע – הכל יחזור שנית. הוא לא הפסיק ללכת, וגם לא לשיר.



הוא גמא מרחקים בלי להרגיש. רגליו אותתו על תשישות, אך הוא לא חש בהן. הוא רק ניסה להמשיך ללכת.
לשרוד.
קריאות מרוחקות קרעו את הערפל שאפף אותו. מישהו קורא בשמו?
"יענקי!"
הוא המשיך ללכת, אך שירתו נקטעה. אין בו כל רצון בשיחת פיוס עם חיים מאייר או הבהרת מחילה מפי שרוליק.
"יענקי, חכה לי!"
יענקי זיהה את קולו של הערשי. הוא עצר על מקומו, פניו נותרות מכוונות קדימה.
הערשי השיג אותו כמעט מיד. כשחש יענקי את הערשי על ידו הוא שב ללכת, פסיעותיו מהירות כמקודם, אך עם הערשי.
הם צעדו יחד בדממה. הערשי העניק ליענקי את שתיקתו, ויענקי הוסיף לשמור את ראשו מעל פני המים. לשרוד.
גשם החל לרדת. "אה", נזכר הערשי. הוא תחב את ידו אל כיס הפנימי של הקאפטן והוציא משם ניילון לשטריימל, נגד גשם. "הבאתי לך את ה---" הוא נעצר, נבוך. יענקי היה ללא שטריימל.
הוא החל לעטוף את השטריימל שלו עצמו, במקום. הוא ידע כמה מקפיד יענקי על השטריימל היקר שלו והבין שעומד לרדת גשם. רק על הנקודה הזו לא חשב.
יענקי נטל בעדינות את השטריימל מידיו, ועטף אותו בניילון בידיים מנוסות, נזהר על ה'קרוין'.
"תודה". הערשי חבש שנית את שטריימל העטוף. השתיק התעבתה סביבם שנית. סביבם, אך לא ביניהם.
"אני-" שבר אותה הערשי.
יענקי קטע אותו בתנועת יד. "תענה לי על דבר אחד, הערשי", הוא הביט לתוך עיניו.
הערשי נרתע ממבע עיניו שח יענקי. מימיו לא פגש מבט כה מיוסר. "כן?..." שאל, חושש.
"שרוליק, הוא... באמת נהרס לו שידוך בגללי?" קולו של יענקי חלק, מלא, קולו של הזמר המפורסם. אך הערשי אחיו כבר עשרים וחמש שנים, והוא מצליח לזהות בקצוות הקול שברון. רסק.
"אני לא בדיוק מעו---"
"כן או לא?", דחיפות גודשת את קולו.
כתפיו של הערשי שחו. "כן", הוא לחש. מרגיש פטיש בידו של שופט, בשעה שהוא גוזר את דינו של הנאשם.
נשימתו של יענקי מתקצרת. הוא חוזר ללכת, והערשי אחריו.
פסיעותיו מגבירות את הקצב ןהערשי נאלץ כמעט לרוץ על מנת להדביקו, כשהוא שומע התנשפות מכיוונו של יענקי. ואחריה עוד אחת. ואז השתנקות קלה. יענקי נשמע על סף חנק.
"יענקי?"
יענקי לא מגיב. ממשיך ללכת.
"יענקי, תעצור רגע!" הערשי מתחנן.
יענקי נעתר להפצרה. הוא בולם, נעמד מול הערשי. פניו כבושות ברצפות הרחוב.
"יענקי, תדבר איתי". הערשי מבקש בהיסוס.
"?"
"תגיד לי מה אתה חושב, מה אתה מרגיש. אני לא יכול לראות אותך ככה".
יענקי מרים אליו זוג עיניים חומות. יבשות. "טאטי שלח אותך אחרי?"
"מה?! מה פתאום?" הערשי מופתע באמת ובתמים.
"אז למה באת?"
"למה באתי? כי אני דואג לך, כי אני אוהב אותך!"
משהו זע בעניים האטומות. "למה?"
הערשי נבוך. "למה מה?"
"למה אתה אוהב אותי?"
"כי... אתה האח הגדול שלי, אולי?"
"הבנתי". יענקי שב לפסוע.
"רגע, יענקי", הערשי אחז בכתפו , מבקש עוד כמה דקות של חסד. "מה הבנת?"
"הבנתי מהי הסיבה שיכול לגרום לבן אנוש לאהוב אותי. מתברר שזהו בסך הכל קשר דם. לא משהו באישיות שלי". יענקי מסביר בשקט, והערשי מבין מהו הצבע העמוק ששוכן ליענקי באישונים. זהו עצב.
"מה פתאום? ברור שאני אוהב אותך בגלל מי שאתה! התכוונתי לומר, שאני אוהב אותך מפני שאני אחיך, ומתוקף תפקיד זה אני מכיר אותך לעומק ויודע לאהוב אותך! מבטיח לך, יענקי", הוא הסתכל לו בעיניים, "שרוב האנשים שאני מכיר, גם אם היו תאומים שלי, לא הייתי אוהב אותם כפי שאוהב אני אותך". הוא הניח את ידו על לוח ליבו להדגשה.
עווית מרירה חלפה על פניו של יענקי. "תעשה טובה, ואל תצחק עלי עכשיו, טוב?"
ליבו של הערשי החסיר פעימה. "אני מתכוון ברצינות גמורה!"
"כן? אז אולי תסביר לי, מה אפשר לאהוב בי?" הוא מנסה לגחך במרירות. יוצאת לו השתנקות. טיפה גדולה צנחה על לחיו ונעצרה שם. "אני לא גאון, לא צדיק, לא בעל מידות, לא יודע ללמוד, בקושי מקיים מצוות, ואפילו לא טיפוס חזק רגשית. למה לאהוב אותי? למה???" הטיפה גלשה על לחיו, מזכירה דמעה בצורתה. "אל תרגיש לא בנוח לשתוק. אני יודע את התשובה". קולו נשבר מעט.
לקח להערשי רגע להתאושש. "יענקי!!! אתה... לא באמת חושב ככה, נכון?"
"עכשיו תאמר לי שזה שטויות ושאני..." דיבורו נקטע בפרץ שיעול עמוק.
"אבל זה באמת שטויות!!! מי הכניס לך את זה לראש, תגיד לי? בך אין מה לאהוב? בך?!"
"די עם זה, הערשי. הבנתי את זה כבר מזמן". הוא הניף את ידו בחולשה. "רק שהיום... היום עיכלתי את העובדות".
"יעקב יהודה ליבער, תקשיב לי טוב!" הערשי תפס בידו. "אולי אתה לא גאון ולא צדיק, וגם לא יודע ללמוד, אבל אלו לא הדברים היחידים בעולם שגורמים לאהבה! האנשים פה זקוקים לך, יענקי, אתה לא יכול להרשות לעצמך לדעוך ככה בגלל שטויות שלך!".
"אוקי, קדימה, תתחיל לפרט. בשביל מה זקוקים לי בדיוק?" הלעג שבקולו ברור, אבל הערשי יודע גם לקרוא מתחת לפני השטח, והוא שומע את יענקי זועק: 'ספר לי במה אני טוב! תזכיר לי למה צריכים אותי!' ונעתר לתחינה האילמת.
"בשביל שתשיר בחופות שלהם, ותרגש אותם עד דמעות תפילה נוטפות! בשביל שתשיר להם בדינרים של ערב ימים הנוראים ותעורר אותם לתשובה ברמות שאף אחד לא הצליח קודם לכן! בשביל שתלחין להם שירים שיפתחו להם את הלבבות לקרבת השם!" יענקי התכווץ. טעות, הערשי, לא להזכיר לחנים בשום פנים ואופן! "בשביל שתהיה אח טוב לאחיך, בשביל שתהיה בן טוב להוריך, בשביל שתהיה אבא טוב לילדיך, בעל טוב לאשתך..."
עיניו של יענקי אורו לרגע וכבו יד אחר כך. "אה, ילד טוב להוריך, בעל טוב לאשתך... מעניין כמה מתוך כל זה אני באמת מקיים". הוא השפיל שוב את ראשו. פאתו הימנית התנדנדה מעט, מלטפת את לחיו. עיניו נעצמו בכאב, והוא התמכר לתחושה העדינה, שמזמן הספיק לשכוח.
הבעת פניו לא נעלמה מעיניו של הערשי. הוא רצה לתפוס את יענקי בדש בגדו ולטלטל אותו נמרצות. "אתה נורמלי?!" ביקש ליבו לצעוק, לצרוח, "תפתח את העיניים שלך כבר!!! יש לך משפחה שלמה שאוהבת אותך, יש לך אבא, אמא, אחים אחיות, אישה, שני בנים ובת! תרים את עצמך בשבילם!!! יש לך אבא גדול בשמים, שאוהב אותך אהבת אין קץ! איך אתה מסוגל לחשוב שאינך אהוב? שאתה מפריע, שאת מיותר? ריבונו של עולם, אין לך עיניים???"
הערשי התאפק בכוח. צריך לפעול ברוך, ברכות. צעקות רק יגרמו לו להיאטם יותר.
הוא הרים את שתי ידיו אל כתפיו של יענקי, מזמין את אחיו הגדול לחיבוק אוהב.
בוא, יענקי. עזוב את המחשבות הרעות מאחוריך. הנח את ראשך על כתפי, עצום את עיניך. תן לי לתמוך בך, להרגיע, להבטיח שהכל יהיה בסדר.
להוכיח שאוהבים אותך, אח.
ידיו המושטות כמעט משכו את יענקי אליו, כשזה האחרון פסע חצי צעד אחורה, מושך את כתפיו לאחור בסירוב מבועת.
ידיו של הערשי נותרו באוויר, מגששות. אך יענקי דחה אותן בשפתיים קפוצות ומבט עמום.
הערשי הוריד אותן לאט, המום. אתה לא רוצה חיבוק?!
לא, השיב מבטו החתום של יענקי. הוא לקח צעד נוסף, ליתר בטחון, מתרחק מזוג הידיים המאיים, מאחיו הרחום. לא חיבוק ולא דמעה.
הערשי מצמץ, מנסה למנוע מדמעונת להציץ. אז מה יהיה איתך, יענקי? אם חיבוק ממני אתה לא מוכן לקבל, למי תיתן להיכנס איתך לבור השחור הזה, ולעזור לך לטפס החוצה?
לעולם תישאר שם, תועה בעמק האפל?
לבד?
לבד, הבהבו עיניו החומות, הכהות של יענקי. אפילו בלי יענקי ליבער.
ובאופן מתסכל נורא, כל שרצה הערשי אחרי תשובה זו, הוא לחבק את יענקי.
חיבוק חזק-חזק, גדול-גדול.



שי כיווץ את שפתיו בהרהור. מולו מסך המחשב המשיך להתמלא באותיות קטנטנות. "רונן עובד קשה", המהם.
"'שיטות פעולה מקובלות: פשיטה שקטה והסתלקות מהירה מבלי להותיר עקבות'. ממש מעודד, מה אני אגיד לך". ארז שילב את ידיו מאחורי ראשו.
"במקום להתלונן תקרא בעיון. אולי נמצא משהו חשוב".
"אין לי כוח לקרוא בעיון. אני יושב על הכיסא הזה כבר למעלה משעה, רחמים!"
"קמת כל עשר דקות להכין קפה, אז תהיה בשקט. אני, לעומתך, יושב שעתיים ברצף, אבל באמת!" שי לא הסיר את עיניו מהמסך המרצד.
"לך זה לא קשה בכלל, מה אתה משווה?"
"רוצה לריב או להתקדם?" שי ליכסן אליו מבט.
ארז נאנח באופן קורע לב והזדקף על מקומו. "מקורות מימון, סליקים, קשקושים, בלה בלה בלה... רגע, מה כתוב כאן?" הוא הושיט ידו אל המסך ופגע מבלי משים בכוס הקפה הכמעט מלאה שעמדה על השולחן. הכוס התהפכה בזינוק מרהיב הישר על מכנסיו החדשות.
ארז זינק ממקומו בבעתה. "אמאלה! אוף, די, לא! מה אתה צוחק?!" את מילותיו האחרונות הפנה בתרעומת לעבר שי שהתפתל על מקומו.
לקחו לשי כמה שניות להשתלט על צחוקו. "הזכרת לי את הבדיחה ההיא, שקפה שחור הרבה יותר ממריץ כשהוא נשפך על המכנסיים..." הוא נתקף בגל צחוק נוסף.
ארז היה עסוק בניעור מכנסיו תוך ניתורים קלים. "איה, זה רותח!"
"קח", שי הושיט לו ערימת ממחטות נייר. "אחרת הריח של הקפה יישאר לך עליהן לתמיד".
"שייזהר לו הקפה הזה, שבוע שעבר קניתי אותן!" הוא שפשף אותן בחזקה, נייר הטישיו מתפורר בין ידיו.
"התייבשת? בוא תעזור".
"מה?" ארז התקרב אל שי, מתכופף לגובה המסך.
"אני מנסה למצוא משהו מסוים שהם עשו בסביבות התאריך של המוות של ניר ולא מוצא כלום". שי תופף על פלטת השולחן בריכוז.
"מפורטות כאן כל הפעולות של המאפיה של חודאיוף?" ארז קימט את מצחו.
"ממש לא, אבל שיערתי שמשהו חשוד כן אמור להיות מוזכר כאן. איזו תלונה של אזרח, חשד של חוקר, משהו..."
ארז התיישב. "מקודם ראיתי כאן איזה משפט שלכד את תשומת ליבי, מה זה היה?" הוא עיין במסמך בריכוז. "לא מוצא את זה עכשיו".
שי נשען לאחור. "שורפות לי כבר העיניים, והמלל כאן לא נגמר!"
"כתובות כאן מדי הרבה שטויות" ארז עיקם את פיו. "מוזר לי".
"אתה עוד מצפה מרונן שיסנן בשבילנו את החומר?"
"למה לא? הבוס שלו בעד, הרי".
"נראה לך שהוא מסכים לו לשבת על זה כל היום? הוא באימונים מפרכים ארבע עשרה שעות ביממה, את ההפסקות הקצרצרות הוא מנצל כדי לחפש לנו חומר".
ארז מתח את זרועותיו. "טוב, בגדול לא היה משהו מיוחד בסביבות העשרים ושניים באוקטובר. אבל נראה לי שאנחנו צריכים לבדוק בדיווחים של המשטרה דברים כאלה, לא במידע של השב"כ על העסקים של משפחת חודאיוף. מאיפה יש להם את זה בכלל?" חשדו התעורר לפתע, "השב"כ לא קשור ללכידה של מאפיות!"
"זה מהמשטרה", שי נשמע עייף פתאום. "רונן פנה אליהם בתור סוכן והם שלחו לו".
"וזה מותר לו, כן? שלא נסבך אותו שוב..."
"מותר". שי עצם את עיניו בלאות.
"אז שיפנה אליהם שוב, ויבקש את כל הדיווחים נניח מהראשון באוקטובר, ועד... עד היום".
"אתה נורמלי?" שי פקח עין אחת. "תעבור על עשרות אלפי תלונות של אזרחים משועממים?!"
"יש לך רעיון אחר?"
"צריך למצוא מכנה משותף. דרך לסנן את הפניות לאלה הרלוונטיות בכלל. אולי דרך המודוס אופרנדי שלהם". עינו השנייה נפקחה אף היא.
"יפה. ועכשיו בעברית".
"דפוס פעולה. חייב להיות משהו משותף בין כל הפשעים שבצעו. צריך רק למצוא אותו".
"'רק למצוא אותו'?? אתה מתכוון לומר שנצטרך לקרוא את כ ל האותיות הזערוריות האלה, ליצור טבלאות, ולהקיש היקשים וכו'? תגיד לי שלא, בבקשה, כי אני מתחיל לחטוף סחרחורת".
"יודע מה?" גבותיו של שי הזדקפו בעידוד. "יכול להיות שלא. חכה רגע". הוא דפדף במהירות ברשימת אנשי הקשר שלו.
"שי? מסתכל באנשי הקשר?? לא הייתי מאמין עליך". הודה ארז.
"נראה לי בכלל לא רשמתי את המספר שלו אף פעם".
"את המספר של מי?"
"מישהו מהמשרד של אבא שלי. הלו? אבא?" אביו ענה סוף סוף.
"אתה יכול לתת לי את המספר של יובב? לא, אני רק צריך לשאול אותו משהו. מה? כן בקשר לפרויקט. לא, לא, אני מעדיף להתקשר אליו, אני באוניברסיטה עכשיו. 0506388952? יופי, תודה רבה".
"אני מעריץ אותך, שי", הודה ארז בפליטת פה.
"אותי? על מה?"
"אם הייתי בן של אבא שלך לא הייתי שורד שעתיים. הייתי מנתק קשרים, באמת. איך אפשר שכל הזמן אבא שלך מוודא שאתה לומד ולא מתבטל ומצפה ממך לציונים גבוהים ותוצאות מושלמות? איך?"
שי התחייך. "לכן אני בן שלו, ולא אתה". אצבעותיו הקישו בזריזות את מספר הטלפון.
"שלום, יובב? מדבר כאן שי עוזרי, הבן של אסף". הוא הפעיל את הרמקול.
"שי? אה, בטח, בן הבוס! מה העניינים איתך?"
"מצוין. רציתי לשאול אותך שאלה".
"בכיף, אחי. אם רק אדע לענות..." קולו הנמרץ מילא את החלל, וגרם לשפתיו של ארז לרטוט.
"ברעיון אמורה להיות תוכנה שיודעת להקיש בין מקרים, שיטות פעולה, תכונות אופי וכאלה, וליצור מזה מכנה משותף, נכון?"
"יש כמה תוכנות כאלו, השאלה היא מהו קובץ המידע שממנו אתה רוצה שהפרטים יישאבו, כי הוא אמור להיות מאד מסודר, לפי קטגוריות והגדרות. מהו מקור המידע שלכם?" לארז נפלט חיוכון.
"יש לי כאן מסמך טקסט עם הרבה פרטים. אני רוצה לדוג ממנו את המכנים המשותפים".
"אהה. תראה, קשה לי להיות ספציפי ככה, תשלח לי את הקובץ, אני אסתכל עליו ואמליץ לך על תוכנה מתאימה, אוקי?"
מבטיהם של שי וארז הצטלבו. זה לא טוב. שי העביר יד בשערו. "מה פתאום? אני לא רוצה להטריח אותך ככה. תמליץ לי על כמה תוכנות, ככה בגדול, ואני אמצא את המתאימה ביותר".
"שום מטריח! אני נהנה מזה, באמת. שלח, שלח, אל תתבייש".
ארז הקפיץ את רגלו הימנית בלחץ. שי נשך את שפתו התחתונה. "א... אני צריך למצוא את הקובץ, הוא לא אצלי עכשיו.... ייקח לי כמה דקות, זה בסדר?"
"אחלה".
שי ניתק במהירות והרים מבט נואש אל ארז. "מה עושים עכשיו? אי אפשר לשלוח לו את הקובץ על חודאיוף!"
"ברור שלא. אבל גם אי אפשר להחשיד אותו בכך שלא נשלח. חייבים לשלוח לו משהו".
"חייבים לש... עכשיו הברקת!" הוא הסתובב חזרה אל המחשב.
"מה אתה מחפש עכשיו?"
"מסמך שבנוי על אותו רעיון, משהו עם מוקד פניות ומידע ניתוחי על סיטואציות שונות".
"גדול! ואז נשלח לו את המסמך ההוא, והוא ימצא לנו תוכנה שמתאימה לשני הקבצים!"
"בדיוק". הוא צמצם את עיניו. "מה זה?... הופה, מצאתי! זה תיעוד תקלות של סלקום, בדיוק אותו מבנה, תראה".
ארז ריקד על כסאו בהתרגשות. "מושלם, שלח לו, שלח לו".
"שלחתי". שי נשען לאחור, וצלצול טלפון הקפיץ אותו כמעט מיד. "קיבלת?"
"קיבלתי. אני מסתכל על זה עכשיו... אוקי, קלטתי את הקטע. תגיד, יש'ך מתכנת בסביבה שיכול לעזור לך?"
"מתכנת? למה?"
"אני יכול פשוט להוריד אלגוריתם מתאים מהאינטרנט שמיועד לזה בול, אבל מישהו יצטרך לבנות לך תוכנה מזה".
שי שתק. "האמת, לא'כפת לי לעשות את זה בשבילך, זה שניה של עבודה", הוסיף יובב, שפירש את שתיקתו באופן שגוי.
שי התנער. "לא, לא, מספיק ניצלנו אותך היום, זה באמת די והותר. אם תוכל לשלוח לי את האלגוריתם, אשמח מאד. אבל לא יותר מזה!" הזהיר.
"טוב, בסדר, רק אל תתחיל להתמרח לי עכשיו..." יובב גיחך. "אני מחפש ת'אלגוריתם. אשלח לך כשאמצא".
"תודה, יובב. באמת תו..." הקו נותק.
"איזה טיפוס..." מלמל ארז.
חצי חיוך משועשע נמתח על שפתיו של שי. "מה אתה אומר עליו? מתאים לכם להסתדר ביחד".
"לא נראה לי שמישהו מסוגל להסתדר איתו..." שניהם צחקקו. ארז התרצן ראשון. "מאיפה נגריל מתכנת עכשיו?"
שי הרים את הסלולרי בהבעה צופנת סוד. "שכחת שיש לי קשרים?"

"כן, שי".
"רונן, אני מפריע לך?"
"כמו תמיד..."
"תעשה לי טובה, אני צריך מתכנת שיבנה לי תוכנונת מאלגוריתם מוכן. יש לך מישהו כזה?"
רונן גירד בגבתו הימנית. "האמת היא שיש. ישבתי היום בחדר אוכל על יד מישהו מ550. אסטרונאוט כזה, עם משקפיים עגולים. הוא אמר לי איך קוראים לו, אבל שכחתי..."
"מה כבר יכול להיות... אורן?"
"לא".
"יוסף?"
"לא".
"ארז, זה השטח שלך", שי מרפק אותו. "שם של גאון מחשבים צעיר".
"גאון מחשבים צעיר? שי, נגיד?"
"מצחיק וחצי", השיב שי ביבושת.
"עמית? יורם?"
"לא, לא. שם קצר כזה, נו..." רונן כיווץ את מצחו.
"אהה... חי? טל? רם? גיא?"
"גיא! גיא מ550, כן!"
"יופי, צור איתו קשר. תודה, רונן".


"יענקי", קולה של פערי קרע את מסך השינה הכבד שלכד אותו באצבעותיו. "יענקי, קום בבקשה".
הוא הוציא את ראשו אל מחוץ לפוך, עיניו מסתנוורות מהאור החודר אליהן אחרי שתיים עשרה שעות שינה רצופות. "מה?" הוא נבהל לרגע מצליל קולו, שנשמע כאילו עולה מן האוב. ברגע הבא שיעול כבד טלטל את כל גופו.
פערי הושיטה לו מדחום של שבת. "אתה השתעלת כל הלילה, וזה לא מוצא חן בעיני".
הוא תחב את המדחום לפיו ועצם את עיניו בתשישות. מה הוא עושה כאן בכלל? אה, נכון, ירד גשם כל הלילה והיה בלתי אפשרי לישון בסוכה. הוא שלף את המדחום מפיו, לא בודק את התוצאה. ראשו צנח חזרה לתוך הכר.
"אמאל'ה, שלושים ותשע וחצי! יענקי, אתה קודח!" היא חילצה מהחבילה באצבעות רועדות שני כדורי אדוויל. למה נתת לו לצאת אתמול? נזפה בעצמה. הוא היה אפילו בלי מעיל!
יענקי לא נטל את הכדורים. הוא העלה את השמיכה מעל לראשו וביקש לחזור לישון.
"יענקי, קום רגע, יש כאן כוס מים. תבלע את הכדורים ותחזור לישון".
"לא רוצה".
"שניה אחת, יענקי. אתה גם בטח מיובש לגמרי מהחום, מיד אחרי המים תרגיש טוב יותר, אני בטוחה".
"די, פערי, כואב לי הראש". בקע קולו העמום ממעמקי הפוך העבה.
"יענקי, זה לא הגיוני שתישאר עם החום הגבוה הזה, את חייב לקחת משהו!"
נשימותיו הכבדות של יענקי השיבו לה.

פערי ירדה במדרגות, הדאגה לופתת את ליבה ברשת ברזל.
"פערי, מה עם יענקי? טאטי רוצה לקדש". הקמט שהופיע על מצח חמותה בליל אתמול לא נמחק עדיין. כשכולם יצאו בבוקר לתפילה ויענקי נשאר לישון, העלימו כולם עין במעין הסכמה כללית, אך לפני הקידוש התעקש שלוימה להמתין לו.
"אני לא יודעת מה לעשות, החום שלו מאד גבוה, והוא לא מוכן לקחת שום תרופה כדי להוריד אותו!"
"החום שלו מאד גבוה? אוי, טאטעניו." היא ספקה את ידיה בבהלה. "יענקי, יענקל'ה!" היא מיהרה לחדר, כשפערי צועדת בעקבותיה.
"יענקל'ה זיסער, אתה שומע אותי?" היא הסירה בעדינות את שמיכה מעל ראשו וליטפה את מצחו. "אוי, הייליגער באשעפער, אתה לוהט ממש!" היא נטלה בידה הימנית את כוס המים שעמד על השידה הקטנה שעל יד המיטה, ואת צמד כדורי האדוויל אחזה בכף ידה השמאלית. "עכשיו, יענקל'ה, אתה קם כמו ילד טוב, ובולע את שני הכדורים האלה!"
"מאמי, אני לא מרגיש טוב, בבקשה!"
"נכון, ובדיוק לכן אתה הולך עכשיו להתיישב ולעשות את כל מה שאמרתי".
יענקי נאנח אנחה שהופכת מהר מאד לשרשרת שיעולים מפחידה. פערי עצרה את נשימתה בחרדה. זה לא יענקי.
יענקי נטל את כוס המים ביד רועדת, מכניס את הכדורים עמוק לפה ולוקח לגימה.
פערי הסיטה את מבטה. כשבולעים כדור בכלל לא צריך לברך על המים, מה את נבהלת?
יענקי החזיר את הכוס לאימו וחזר להתחפר בפוך, מסובב אליהם את גבו. הן הבינו את הרמז ויצאו מהחדר בשקט. פערי הוציאה את ליבי הישנה מהעריסה וסגרה את הדלת אחריה בדממה. "מה יש לו?" היא תלתה עיניים מבועתות בחמותה.
יוכבד נאנחה. "בטח הצטנן מאתמול בלילה. נקווה שלא יתפתח לדלקת ריאות".
"זה יכול לקרות?" עיניה הכפילו את גדלן.
"הכל יכול לקרות. יהיה בסדר, מתוקה. זו לא פעם הראשונה שיענקי חולה, וכנראה גם לא האחרונה. הוא יעבור את זה, בעזרת השם".
זו לא הפעם ראשונה שהוא חולה, אבל זו הפעם הראשונה בהחלט שהוא אדיש כך למחלתו. סירובו ליטול את התרופה הפחיד אותה מאד. היא רוצה להאמין שזו היתה בסך הכל חולשה, אך לא מצליחה בכך.







